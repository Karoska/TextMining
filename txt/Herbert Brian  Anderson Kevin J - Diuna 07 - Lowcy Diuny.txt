ŁOWCY DIUNY
Po trwającym 3500 lat panowaniu Tyrana, Leto II, Imperium zostało pozostawione samo sobie.
W Czasach Głodu i Rozproszeniu, które po nich nastąpiło, resztki rodzaju ludzkiego zaczęły
wędrować w głąb niezbadanej przestrzeni. Lecieli na poszukiwanie nieznanych królestw, w
których spodziewali się znaleźć bogactwa i bezpieczeństwo, ale ich trudy były daremne. Przez
tysiąc pięćset lat ci ocalali z kataklizmów i ich potomkowie zmagali się ze strasznymi
przeciwieństwami i przeszli całkowitą reorganizację ludzkości.
Pozbawiony energii i zasobów, rząd Starego Imperium upadł. Zyskały znaczenie i urosły
w siłę nowe grupy, ale ludzkość nigdy już nie pozwoliłaby sobie na zależność od jednego
przywódcy ani jednej, mającej kluczowe znaczenie, substancji. Takie uzależnienie oznaczało
upadek.
Niektórzy powiadają, że Rozproszenie było Złotym Szlakiem Leto II, ciężką próbą, która
miała na zawsze wzmocnić rodzaj ludzki, dać nam nauczkę, której nigdy nie zapomnimy. Ale
jak jeden człowiek – nawet człowiek-bóg, który był częściowo czerwiem – mógłby celowo
skazać swoje dzieci na takie cierpienie? Teraz, kiedy potomkowie Utraconych wracają z
Rozproszenia, możemy sobie tylko wyobrazić prawdziwe okropieństwa, jakim musieli tam
stawić czoło nasi bracia i siostry.
– archiwa Banku Gildii Kosmicznej,
oddział Gammu
Nawet najbardziej uczone z nas nie potrafią sobie wyobrazić zasięgu Rozproszenia. Jako
historyk myślę z konsternacją o całej tej wiedzy, która została na zawsze utracona, o dokładnych
opisach zwycięstw i tragedii. Podczas gdy ci, którzy pozostali w Starym Imperium, trwali w
błogim samozadowoleniu, powstawały i upadały całe cywilizacje.
W Czasach Głodu ciężkie przejścia doprowadziły do powstania nowych rodzajów broni i
nowych technologii. Jakich wrogów sobie niechcący stworzyliśmy? Jakie religie, wypaczenia i
procesy społeczne wprawił w ruch Tyran? Nigdy się tego nie dowiemy i boję się, że ta niewiedza
obróci się przeciw nam.
– siostra Tamalane,
archiwa kapituły
Powrócili do nas nasi bracia, owi Utraceni Tleilaxanie, którzy zniknęli w chaosie
Rozproszenia. Ale zasadniczo się zmienili. Sprowadzają ulepszoną odmianę maskaradników,
utrzymując, że sami zaprojektowali tych zmiennokształtnych. Jednakże moje badania
Utraconych Tleilaxan dowodzą, że znajdują się oni na niższym szczeblu rozwoju. Nie potrafią
nawet otrzymywać przyprawy z kadzi aksolotlowych, a twierdzą, że stworzyli lepszych
maskaradników? Jak to możliwe?
No i Dostojne Matrony. Składają propozycje przymierza, ale ich działania ukazują jedynie
ich brutalność i niewolenie podbitych ludów. Zniszczyły Rakis! Jak możemy wierzyć Utraconym
Tleilaxanom albo im?
– mistrz Scytale, zapieczętowane notatki
znalezione w spalonym laboratorium na Tleilaxie
Duncan Idaho i Sziena ukradli nasz statek pozaprzestrzenny i odlecieli w nieznanym kierunku.
Zabrali ze sobą wiele sióstr heretyczek, a nawet gholę naszego baszara Milesa Tega. Odkąd
mamy nowego sojusznika, kusi mnie, by rozkazać wszystkim Bene Gesserit i Dostojnym
Matronom, aby poświęciły całą uwagę odzyskaniu tego statku i jego cennych pasażerów.
Ale nie zrobię tego. Kto zdoła znaleźć statek pozaprzestrzenny w rozległym
wszechświecie? I co ważniejsze, nie możemy nigdy zapomnieć, że ciągnie na nas o wiele
niebezpieczniejszy wróg.
– pilna wiadomość od Murbelli,
Matki Wielebnej Przełożonej
i Wielkiej Dostojnej Matrony
TRZY LATA
PO UCIECZCE
Z KAPITULARZA
Pamięć jest wystarczająco ostrą bronią, by zadać głębokie rany.
– Lament mentata
W dniu, w którym umarł, razem z nim umarła Rakis, planeta powszechnie zwana Diuną.
Diuna. Utracona na zawsze!
W archiwum uciekającego statku pozaprzestrzennego Itaka ghola Milesa Tega przeglądał
obrazy, na których utrwalone zostały ostatnie chwile pustynnego świata. Z naczynia z
pobudzającym napojem, stojącego przy jego lewym łokciu, unosiła się para przesiąknięta
zapachem melanżu, ale trzynastolatek ignorował je, pogrążając się w głębokim mentackim
skupieniu. Te historyczne zapiski i hologramy ogromnie go fascynowały.
Oto, jak i gdzie zabito jego pierwotne ciało. Oto, jak zamordowano cały świat. Rakis...
legendarna pustynna planeta, teraz już tylko zwęglona kula.
Wyświetlane nad blatem stołu archiwalne obrazy ukazywały jednostki bojowe Dostojnych
Matron zbierające się nad pokrytym plamami jasnobrązowym globem. Ogromne, niewykrywalne
statki pozaprzestrzenne – takie jak ten wykradziony, na którym mieszkali teraz Teg i jego
towarzysze uchodźcy – dysponowały siłą ognia przewyższającą wszystko, czym kiedykolwiek
posługiwały się Bene Gesserit. Tradycyjna broń jądrowa była w porównaniu z nią niewiele
skuteczniejsza niż ukłucie szpilki.
„Ta nowa broń musiała zostać stworzona gdzieś podczas Rozproszenia” – kontynuował
Teg mentackie rozważania. Ludzka pomysłowość zrodzona z rozpaczy? A może było to coś
całkowicie innego?
Na unoszącym się w powietrzu obrazie najeżone bronią statki otworzyły ogień, siejąc
pożogę za pomocą urządzeń, które od tamtej pory Bene Gesserit nazywały „unicestwiaczami”.
Bombardowanie trwało, dopóki nie zniszczono wszelkiego życia na planecie. Piaszczyste
wydmy zamienione zostały w czarne szkło, zapaliła się nawet atmosfera Rakis. Ogromne
czerwie i rozległe miasta, ludzie i piaskowy plankton, wszystko zostało unicestwione. Nic nie
mogło tam przetrwać, nawet on.
Teraz, prawie czternaście lat później, w całkowicie odmiennym wszechświecie,
tyczkowaty nastolatek ustawił krzesło na taką wysokość, by mógł wygodniej siąść.
„Oglądam okoliczności własnej śmierci – pomyślał. – Znowu”.
Ściśle rzecz biorąc, Teg był raczej klonem niż gholą, istotą wyhodowaną z komórek
martwego ciała, chociaż większość ludzi określała go tym drugim mianem. W młodym ciele żył
starzec, weteran niezliczonych kampanii Bene Gesserit. Nie pamiętał kilku ostatnich chwil
swego życia, ale te zapisy pozostawiały niewiele wątpliwości.
Bezsensowne zniszczenie Diuny świadczyło o prawdziwej bezwzględności Dostojnych
Matron. Dziwek, jak je nazywało zgromadzenie żeńskie. I nie bez powodu.
Trącając intuicyjnie przyciski, przywołał raz jeszcze te obrazy. Czuł się dziwnie,
obserwując wszystko z zewnątrz i wiedząc, że to on walczył tam i umierał, kiedy to nagrywano...
Usłyszał jakiś dźwięk przy drzwiach archiwum i zobaczył, że z korytarza przygląda mu się
Sziena. Miała pociągłą twarz, a jej brązowa skóra wskazywała, że pochodzi z Rakis. Niesforne
rude włosy przetykane były połyskującymi miedziano pasmami – pozostałością po dzieciństwie
spędzonym pod pustynnym słońcem. Jej oczy były zupełnie niebieskie od zażywanego całe życie
melanżu, a także agonii przyprawowej, która przemieniła ją w Matkę Wielebną. Najmłodszą w
dziejach, jak powiedziano Tegowi.
Na pełnych ustach Szieny ukazał się przelotny uśmiech.
– Znowu studiujesz bitwy, Miles? To niedobrze, jeśli dowódca wojskowy jest tak
przewidywalny.
– Mam ich wiele do obejrzenia – odparł Miles łamiącym się głosem przechodzącego
mutację młodzieńca. – Baszar wiele osiągnął przez trzysta standardowych lat, zanim zginąłem.
Kiedy Sziena rozpoznała odtwarzany zapis, na jej twarzy pojawiło się zakłopotanie.
Odkąd uciekli w pustkę tego dziwacznego, niezbadanego wszechświata, Teg tak często oglądał
obrazy Rakis, że stało się to niemal jego obsesją.
– Nie ma jeszcze wieści od Duncana? – zapytał, starając się odwrócić jej uwagę. –
Próbował opracować nowy algorytm nawigacji, żeby wyciągnąć nas...
– Dokładnie wiemy, gdzie jesteśmy. – Sziena uniosła brodę w nieświadomym geście,
który wykonywała coraz częściej, odkąd została przywódczynią grupy uciekinierów. –
Zgubiliśmy się.
Teg automatycznie wychwycił krytykę Duncana Idaho. Od początku zamierzali zapobiec
temu, by ktokolwiek – Dostojne Matrony, zdemoralizowany odłam Bene Gesserit czy
tajemniczy wróg – znalazł ten statek.
– Przynajmniej jesteśmy bezpieczni – powiedział.
Sziena nie wydawała się przekonana.
– Niepokoi mnie, że jest tyle niewiadomych: gdzie jesteśmy, kto nas ściga... – Umilkła, po
czym dodała: – Zostawiam cię z twoimi studiami. Kolejny raz zbieramy się, żeby omówić nasze
położenie.
Ożywił się.
– Coś się zmieniło? – zapytał.
– Nie, Miles. I spodziewam się, że znowu usłyszymy te same argumenty. – Wzruszyła
ramionami. – Zdaje się, że nalegają na to inne siostry.
Z cichym szelestem szat wyszła z archiwum, zostawiając go z szumiącą ciszą wielkiego,
niewidzialnego statku.
„Z powrotem na Rakis. Z powrotem do mojej śmierci... i wydarzeń, które do niej
doprowadziły”.
Teg przewinął nagrania, zbierając stare raporty i punkty widzenia, i przejrzał je znowu,
podróżując wstecz w czasie.
Teraz, kiedy jego wspomnienia zostały obudzone, wiedział, co robił aż do śmierci. Nie
potrzebował tych nagrań, by zrozumieć, jak stary baszar Teg znalazł się w tak trudnej sytuacji na
Rakis, jak on sam to wszystko spowodował. Uprowadził wówczas z wiernymi sobie ludźmi –
weteranami wielu słynnych kampanii – statek pozaprzestrzenny na Gammu, planecie, która
niegdyś nazywała się Giedi Prime i była rodzinnym światem niegodziwego, lecz dawno
wyplenionego rodu Harkonnenów.
Wiele lat wcześniej sprowadzono Tega, by strzegł młodego gholi Duncana Idaho po
zabiciu jedenastu poprzednich jego wcieleń. Staremu baszarowi udało się utrzymać dwunaste
przy życiu aż do wieku dojrzałego i w końcu przywrócić mu wspomnienia Idaho, a potem pomóc
uciec z Gammu. Kiedy jedna z Dostojnych Matron, Murbella, próbowała zniewolić seksualnie
Duncana, ten usidlił ją dzięki nieoczekiwanym zdolnościom, które wszczepili mu jego
tleilaxańscy twórcy. Okazało się, że Duncan jest żywą bronią zaprojektowaną specjalnie po to,
by pokrzyżować szyki Dostojnym Matronom. Nie dziwnego zatem, że rozwścieczone dziwki
dokładały wszelkich starań, by go znaleźć i zabić.
Po zamordowaniu setek Dostojnych Matron i ich sługusów stary baszar ukrył się wśród
ludzi, którzy przysięgli oddać życie, by go chronić. Od czasów Paula Muad’Diba, a może nawet
od zamierzchłej epoki fanatycznego Dżihadu Butleriańskiego, żaden wielki generał nie mógł
liczyć na taką wierność podwładnych. Przy napitkach i jedzeniu, w atmosferze zasnuwającej
mgiełką oczy nostalgii, baszar wyjaśnił im, że muszą ukraść dla niego statek pozaprzestrzenny.
Chociaż zadanie to wydawało się niewykonalne, weterani nie zakwestionowali tego nawet
jednym słowem.
Usadowiony w archiwum, młody Miles przeglądał nagrania z kamer ochrony portu
kosmicznego na Gammu, obrazy zrobione z wysokich budynków Banku Gildii w centrum
stołecznego miasta. Kiedy teraz, po wielu latach, studiował te nagrania, każdy etap owego ataku
wydawał mu się sensowny.
„Był to jedyny sposób skutecznego przeprowadzenia tej akcji – pomyślał – i dokonaliśmy
tego...”
Po ucieczce na Rakis Teg i jego ludzie odnaleźli Matkę Wielebną Odrade i Szienę jadące
na olbrzymim czerwiu przez ogromną pustynię, by powitać statek pozaprzestrzenny. Mieli mało
czasu. Wkrótce należało się spodziewać najazdu pałających żądzą zemsty Dostojnych Matron,
wściekłych, że baszar wystrychnął je na dudka na Gammu.
Opuścił więc z ocalałymi ludźmi statek pozaprzestrzenny w opancerzonych pojazdach z
dodatkowym uzbrojeniem. Nadszedł czas na ostatnią, decydującą bitwę.
Zanim powiódł swoich żołnierzy do boju z dziwkami, Odrade mimochodem, ale fachowo
zadrapała chropawą skórę na jego szyi, niezbyt subtelnie pobierając próbkę komórek. Zarówno
Teg, jak i Matka Wielebna rozumieli, że dla zgromadzenia żeńskiego jest to ostatnia szansa na
zachowanie jednego z największych umysłów wojskowych od czasu Rozproszenia. Zdawali
sobie sprawę, że ma zginąć. W ostatniej bitwie stoczonej przez Milesa Tega.
Podczas gdy baszar i jego ludzie starli się z Dostojnymi Matronami, inne zgrupowania
dziwek szybko zajęły najludniejsze ośrodki Rakis. Zgładziły Bene Gesserit, które pozostały w
Kin. Zabiły tleilaxańskich mistrzów i kapłanów Podzielonego Boga.
Bitwa była już przegrana, ale Teg z niezrównanym impetem rzucił się ze swoimi
oddziałami na pozycje wroga. Pycha Dostojnych Matron nie pozwala im pogodzić się z takim
upokorzeniem, więc podjęły działania odwetowe przeciw całemu pustynnemu światu, niszcząc
wszystko i wszystkich. Włącznie z nim.
Tymczasem wojownicy starego baszara odwrócili uwagę dziwek, by statek
pozaprzestrzenny mógł uciec, niosąc na pokładzie Odrade, gholę Duncana i Szienę, która
zwabiła prastarego czerwia do przepastnej ładowni jednostki. Wkrótce po ich ucieczce Rakis
została zniszczona i czerw ten stał się ostatnim przedstawicielem swojego gatunku.
To było pierwsze życie Tega. Na tym kończyły się jego rzeczywiste wspomnienia.
Oglądając teraz obrazy ostatecznego bombardowania, Miles Teg zastanawiał się, w
którym momencie zostało unicestwione jego pierwotne ciało. Czy to naprawdę miało jakieś
znaczenie? Skoro znowu żył, miał drugą szansę.
Z komórek, które Odrade pobrała z jego szyi, zgromadzenie wyhodowało duplikat baszara
i przebudziło jego pamięć genetyczną. Bene Gesserit wiedziały, że będą potrzebować jego
geniuszu taktycznego w wojnie z Dostojnymi Matronami. I Teg w chłopięcej postaci
rzeczywiście poprowadził zgromadzenie żeńskie do zwycięstw na Gammu i Węźle. Zrobił
wszystko, o co go prosiły.
Później, wraz z Duncanem, Szieną i dysydentkami, którym przewodziła, raz jeszcze
ukradli statek pozaprzestrzenny i uciekli z Kapitularza, nie mogąc znieść tego, co za
przyzwoleniem Murbelli działo się z Bene Gesserit. Uciekinierzy lepiej niż ktokolwiek inny
zdawali sobie sprawę z istnienia tajemniczego wroga, który nadal polował na nich, bez względu
na to, jak bardzo mogli się zagubić...
Znużony faktami i wymuszonymi wspomnieniami, Teg wyłączył zapis, rozprostował
chude ramiona i wyszedł z archiwum. Spędzi teraz kilka godzin na żmudnych ćwiczeniach
fizycznych, a potem popracuje nad umiejętnością władania bronią.
Chociaż żył w ciele trzynastoletniego chłopca, jego obowiązkiem było pozostawać
gotowym na wszystko i nigdy nie opuszczać gardy.
Dlaczego prosisz człowieka, który jest zagubiony, żeby cię prowadził? Dlaczego potem dziwisz
się, jeśli prowadzi cię do nikąd?
– Duncan Idaho, Tysiąc żywotów
Dryfowali. Byli bezpieczni. Byli zagubieni.
Niemożliwy do zidentyfikowania statek w niemożliwym do zidentyfikowania
wszechświecie.
Siedząc samotnie, jak to często mu się zdarzało, na mostku nawigacyjnym, Duncan Idaho
wiedział, że nadal ścigają ich potężni wrogowie. Zagrożenia wewnątrz zagrożeń w zagrożeniach.
Statek pozaprzestrzenny błądził w mroźnej pustce, z dala od rejonów kiedykolwiek zbadanych
przez człowieka. Był to zupełnie inny wszechświat. Duncan nie potrafił stwierdzić, czy się
ukrywają, czy znaleźli się w pułapce. Nie wiedziałby nawet, jak wrócić do jakiegokolwiek
znanego mu układu gwiezdnego, choćby tego chciał.
Według niezależnych chronometrów na mostku przebywali w tych dziwnych,
zniekształconych zaświatach od lat... Ale kto wiedział, jak płynie czas w innym wszechświecie?
Prawa fizyki i krajobraz galaktyki mogły tu być zupełnie inne.
Nagle, jakby jego troski zaprawione były zdolnością przewidywania, zauważył, że lampki
na głównym pulpicie sterowniczym chaotycznie mrugają, a silniki stabilizujące gwałtownie to
zwiększają, to zmniejszają moc. Chociaż nie widział niczego niezwykłego poza znanymi już
kłębowiskami gazów i zniekształconymi falami energii, statek natknął się na coś, co przywiodło
mu na myśl „wyboistą drogę”. Jak mogli napotkać turbulencje w przestrzeni, w której niczego
nie było?
Statek zatrząsł się pod wpływem smagnięcia dziwnej siły grawitacyjnej, zasypany
strumieniem cząstek o wysokiej energii. Kiedy Duncan wyłączył automatycznego pilota i
zmienił kurs, sytuacja się pogorszyła. Przed jednostką pojawiły się ledwie dostrzegalne błyski
pomarańczowego światła, niczym słabe, migoczące płomyki. Czuł, że pokład drży, jakby uderzył
w jakąś przeszkodę, ale niczego nie widział. Zupełnie niczego! Powinna tam być próżnia,
niewywołująca wrażenia ruchu czy turbulencji. Dziwny wszechświat.
Duncan korygował kurs, dopóki instrumenty pomiarowe nie uspokoiły się, silniki nie
wyrównały pracy i nie zniknęły błyski przed dziobem. Gdyby niebezpieczeństwo wzrosło,
mógłby zostać zmuszony do jeszcze jednego ryzykownego skoku przez zagiętą przestrzeń. Po
opuszczeniu Kapitularza wyczyścił wszystkie systemy nawigacyjne i pliki współrzędnych,
prowadził więc Itakę bez żadnych wskazówek, opierając się jedynie na intuicji i podstawowej
prekognicji. Ilekroć uruchamiał silniki Holtzmana, stawiał na szali cały statek i życie stu
pięćdziesięciu uciekinierów na jego pokładzie. Nie zrobiłby tego, gdyby nie musiał.
Przed trzema laty Duncan nie miał wyboru. Poderwał ogromny statek z lądowiska, nie
uciekając w ścisłym sensie tego słowa, ale wykradając całe więzienie, w którym umieściło go
zgromadzenie żeńskie. Sam odlot nie wystarczył. Swoim dostrojonym umysłem wyczuwał
zacieśniającą się wokół nich pętlę. Obserwatorzy zewnętrznego wroga, w niewinnych
przebraniach starca i staruszki, mieli sieć, którą mogli zarzucić z dużej odległości na statek
pozaprzestrzenny. Widział, jak błyszcząca, wielobarwna sieć zaczyna się zaciągać, a dziwaczna
para staruszków uśmiecha się zwycięsko. Myśleli, że mają już w garści i jego, i statek.
Stukając palcami tak szybko, że zlewały się w niewyraźną plamę, koncentrując uwagę tak
bardzo, że była niczym diamentowe ostrze, Duncan zmusił silniki Holtzmana do rzeczy, których
nie wydobyłby z nich nawet nawigator Gildii. Kiedy niewidzialna sieć wroga omotała statek
pozaprzestrzenny, Duncan wystrzelił nim tak głęboko w zagięcia przestrzeni, że rozerwał
materię wszechświata i prześliznął się przez tę szczelinę. Dopomogły mu w tym starożytne
umiejętności mistrza miecza.
„Niczym wolno poruszające się ostrze, przeszywające niemożliwą do przeniknięcia w inny
sposób tarczę osobistą”.
I tak statek pozaprzestrzenny znalazł się zupełnie gdzie indziej. Ale Duncan Idaho
zachowywał czujność, nie pozwalając sobie na westchnienie ulgi. Co jeszcze mogło im się
przydarzyć w tym niezrozumiałym wszechświecie?
Studiował obrazy przekazywane przez czujniki sięgające za pole pozaprzestrzenne. Widok
na zewnątrz nie zmienił się – skłębione welony mgławicowych gazów, ich odpychające się
wstęgi, które nigdy się nie zagęszczą, by utworzyć gwiazdy. Czy był to młody wszechświat,
który jeszcze nie skończył się formować, czy też wszechświat tak niewyobrażalnie stary, że
wszystkie słońca się wypaliły i został z nich tylko cząsteczkowy popiół?
Czujący się w nim obco uciekinierzy rozpaczliwie pragnęli wrócić do normalności... albo
przynajmniej przenieść się w jakieś inne miejsce. Minęło tyle czasu, że ich obawy ustąpiły
miejsca konsternacji, ta zaś przerodziła się w niepokój, a następnie w apatię. Nie zadowalało ich
już to, że zgubili pogoń i wyszli bez szwanku z opałów. Albo patrzyli na Duncana Idaho z
nadzieją, albo obwiniali go o to, że znaleźli się w tak trudnym położeniu.
Pasażerowie statku stanowili przekrój ludzkości (a może Sziena i jej siostry Bene Gesserit
postrzegały ich wszystkich jako „okazy”?). Była wśród nich garstka ortodoksyjnych Bene
Gesserit – akolitki, cenzorki, Matki Wielebne, a nawet robotnicy płci męskiej – oraz sam Duncan
i młody ghola Milesa Tega. Na pokładzie znajdował się też rabbi ze swoją grupką Żydów,
których uratowano przed planowanym przez Dostojne Matrony pogromem na Gammu, ocalały
mistrz tleilaxański i czterech podobnych do zwierząt Futarów – potwornych, stworzonych w
czasach Rozproszenia i zniewolonych przez dziwki hybryd człowieka i kota. W dodatku
ładownia była schronieniem dla siedmiu małych czerwi pustyni.
„Zaiste, stanowimy przedziwną mieszaninę. Statek głupców” – pomyślał.
Rok po ucieczce z Kapitularza i ugrzęźnięciu w tym zniekształconym i niezrozumiałym
wszechświecie Sziena i Bene Gesserit, które za nią poszły, wzięły wraz z Duncanem udział w
ceremonii chrztu statku. W świetle nieskończenie długiej wędrówki najbardziej odpowiednia
wydawała im się nazwa Itaka.
Itaka, mała wyspa w starożytnej Grecji, była ojczyzną Odyseusza, który przez dziesięć lat
po zakończeniu wojny trojańskiej starał się odnaleźć drogę do domu. Również Duncan i jego
towarzysze podróży musieli znaleźć miejsce, które mogliby nazwać domem, bezpieczną
przystań. Ci ludzie odbywali własną odyseję, nie mając nawet mapy ani atlasu układów
gwiezdnych. Duncan czuł się tak samo zagubiony jak pradawny Odyseusz.
Nikt nie zdawał sobie sprawy, jak bardzo pragnął wrócić na Kapitularz. Więzy serca
łączyły go z Murbellą, jego miłością, niewolnicą i panią. Uwolnienie się od niej było
najtrudniejszym i najboleśniejszym z wysiłków, które zapamiętał ze swoich wielokrotnych
wcieleń. Wątpił, czy kiedykolwiek uda mu się wyzwolić spod jej uroku. Murbella...
Ale Duncan Idaho zawsze stawiał obowiązki ponad swe uczucia. Nie zważając na ból
serca, przyjął odpowiedzialność za bezpieczeństwo statku pozaprzestrzennego i jego pasażerów,
nawet w tym wykrzywionym wszechświecie.
Przypadkowe połączenia zapachów przypominały mu w dziwnych momentach o
charakterystycznej woni Murbelli. Unoszące się w przetwarzanym powietrzu Itaki organiczne
estry pobudzały jego komórki węchowe, przywołując wspomnienia spędzonych z nią jedenastu
lat. Pot Murbelli, jej ciemnobursztynowe włosy, szczególny smak jej ust i morski zapach ich
„seksualnych zderzeń”. Ich namiętne spotkania, od których byli uzależnieni, od których żadne
nie miało siły się uwolnić, były przez lata zarówno intymne, jak i brutalne.
„Nie mogę mylić wzajemnego uzależnienia z miłością” – pomyślał. Ból był co najmniej
tak silny i nieznośny jak męki po odstawieniu narkotyków. Kiedy statek pozaprzestrzenny mknął
przez pustkę, Duncan z każdą godziną coraz bardziej się od niej oddalał.
Odchylił się na oparcie fotela i uruchomił swoje wyjątkowe zmysły, cały czas obawiając
się, że ktoś może znaleźć ich statek. Niebezpieczeństwo związane z tym biernym stróżowaniem
polegało na tym, że od czasu do czasu jego myśli płynęły ku Murbelli. Aby obejść ten problem,
Duncan podzielił swój umysł mentata na niezależne fragmenty. Jeśli jakaś jego część bujała w
obłokach, inna pozostawała czujna, bez przerwy wypatrując zagrożenia.
Podczas wspólnie spędzonych lat spłodził z Murbellą cztery córki. Najstarsza dwójka –
bliźniaczki – była już prawie dorosła. Ale odkąd agonia przemieniła Murbellę w prawdziwą
Bene Gesserit, była dla niego stracona. Nigdy wcześniej żadna Dostojna Matrona nie ukończyła
edukacji – a właściwie reedukacji – niezbędnej do tego, by zostać Matką Wielebną, więc
zgromadzenie żeńskie było z niej wyjątkowo zadowolone. Złamane serce Duncana było tylko
przykrym skutkiem ubocznym.
Prześladowało go wspomnienie ślicznego oblicza Murbelli. Zdolności mentackie –
zarazem błogosławieństwo i przekleństwo – pozwalały mu przywołać każdy szczegół jej rysów:
owalną twarz i szerokie brwi, twarde spojrzenie zielonych oczu, które przypominały mu jadeit,
smukłe i gibkie ciało, które z jednakową wprawą walczyło i uprawiało seks. A potem
przypomniał sobie, że po agonii przyprawowej jej zielone oczy stały się niebieskie. Nie była już
tą samą osobą...
Jego myśli zaczęły błądzić i rysy Murbelli się zmieniły. Niczym powidok naświetlony na
siatkówkach jego oczu, począł nabierać kształtu obraz innej kobiety. Duncan był zaskoczony.
Widok ten napierał na niego z zewnątrz, narzucony przez nieskończenie potężniejszy umysł,
szukający go i oplatający Itakę delikatnymi nićmi.
„Duncanie Idaho” – zawołał jakiś głos, kobiecy i kojący.
Poczuł przypływ emocji i zaczęła w nim narastać świadomość zagrożenia. Dlaczego jego
mentacki system ostrzegania nie zauważył tego w porę? Jego podzielony umysł przeszedł na
pełen tryb przetrwania. Skoczył ku przyrządom sterowniczym silników Holtzmana, zamierzając
raz jeszcze rzucić statek na oślep w daleką pustkę.
„Duncanie Idaho, nie uciekaj. Nie jestem twoim wrogiem” – przemówił ponownie ten
głos.
Podobne zapewnienia składali starzec i staruszka. Chociaż Duncan nie miał pojęcia, kim
są, wyczuwał, że to prawdziwi wrogowie. Ale ta nowa, kobieca osobowość, ten niezmierny
intelekt, dosięgła go spoza dziwnego, niezidentyfikowanego wszechświata, w którym znajdował
się statek pozaprzestrzenny. Usiłował się wyrwać, ale nie mógł uciec przed tym głosem.
„Jestem Wyrocznią Czasu”.
W kilku ze swoich żywotów Duncan słyszał o Wyroczni Czasu – sile przewodniej Gildii
Kosmicznej. Powiadano, że życzliwa i wszechwidząca Wyrocznia Czasu strzeże Gildii od chwili
jej utworzenia przed piętnastoma tysiącami lat, ale Duncan zawsze uważał, że jest to dziwaczny
przejaw religijności nadwrażliwych nawigatorów.
– Wyrocznia jest mitem. – Jego palce unosiły się nad przyciskami konsoli dowodzenia.
„Jestem wieloma rzeczami. – Był zdziwiony, że głos nie zaprzecza jego oskarżeniom. –
Wielu cię szuka. Znajdą cię tutaj”.
– Ufam swoim zdolnościom – rzekł głośno Duncan i włączył silniki zaginające przestrzeń.
Miał nadzieję, że Wyrocznia Czasu nie zauważy ze swojego zewnętrznego punktu widzenia, co
robi. Przemieści statek pozaprzestrzenny gdzie indziej, znowu uciekając. Ile różnych sił na nich
polowało?
„Przyszłość potrzebuje twojej obecności. Masz do odegrania rolę w Kralizeku”.
Kralizek... Tajfun Walki... od dawna przepowiadana bitwa na końcu wszechświata, która
na zawsze zmieni przyszłość.
– Kolejny mit – powiedział Duncan, wprowadzając bez uprzedzenia pasażerów parametry
skoku przez zagiętą przestrzeń. Statek pozaprzestrzenny szarpnął, po czym raz jeszcze
zanurkował w nieznane.
Kiedy jednostka uciekała ze szponów Wyroczni Czasu, Duncan słyszał, jak słabnie jej
głos, ale nie wydawała się skonsternowana.
„Poprowadzę cię” – oświadczył głos, rwąc się jak strzępy bawełny.
Itaka przeskoczyła przez zagiętą przestrzeń i po chwili znowu z niej wypadła.
Wokół statku świeciły gwiazdy. Prawdziwe gwiazdy. Duncan sprawdził czujniki oraz
siatkę nawigacyjną i zobaczył błyski słońc i mgławic. Znowu normalna przestrzeń. Bez dalszej
weryfikacji wiedział, że wrócili do swojego wszechświata. Nie mógł się zdecydować, czy ma się
cieszyć, czy płakać z rozpaczy.
Nie wyczuwał już Wyroczni Czasu ani żadnych poszukiwaczy – tajemniczego wroga czy
zjednoczonego zgromadzenia żeńskiego – chociaż musieli tam wciąż być. Nie daliby za wygraną
nawet po trzech latach.
Statek pozaprzestrzenny kontynuował ucieczkę.
Najsilniejszy i najbardziej altruistyczny przywódca, nawet jeśli jego urząd zależy od poparcia
mas, musi najpierw słuchać nakazów serca, nigdy nie pozwalając, by na jego decyzje miały
wpływ opinie ogółu. Prawdziwe i pamiętne dziedzictwo zawdzięcza się tylko odwadze i sile
charakteru.
– z Myśli zebranych Muad’Diba
w opracowaniu księżnej Irulany
Murbella siedziała niczym smok imperator na wysokim tronie w sali audiencyjnej
twierdzy Bene Gesserit. Przez duże witrażowe okna wlewało się słońce wczesnego poranka,
tworząc na posadzce i ścianach wielobarwne plamy.
Kapitularz był teraz centralnym punktem przedziwnej wojny domowej. Zgromadziły się
na nim – z finezją wchodzących na kurs kolizyjny statków kosmicznych – Matki Wielebne i
Dostojne Matrony. Murbella, realizując wielki plan Odrade, nie pozostawiła im innego wyjścia.
Kapitularz był obecnie domem obu grup.
Obie frakcje nienawidziły Murbelli za narzucone przez nią zmiany, ale żadna nie była na
tyle silna, żeby się jej przeciwstawić. Dzięki zjednoczeniu sprzeczne filozofie i społeczności
Dostojnych Matron oraz Bene Gesserit zespoliły się niczym przerażające bliźnięta syjamskie.
Już sam pomysł tego połączenia był dla wielu odrażający. Cały czas wisiało w powietrzu
niebezpieczeństwo ponownego rozlewu krwi i wymuszony siłą sojusz balansował na ostrzu
noża.
Z tą grą nie miały ochoty się pogodzić niektóre z sióstr.
– Przetrwanie za cenę samounicestwienia jest żadnym przetrwaniem – stwierdziła Sziena
tuż przed porwaniem, wspólnie z Duncanem Idaho, statku pozaprzestrzennego i ucieczką.
„Głosowanie nogami”, jak w starym powiedzeniu.
„Och, Duncanie!” Czy to możliwe, że Matka Przełożona Odrade nie odgadła, co planuje
Sziena?
– Oczywiście, że wiedziałam o tym – odparł głos Odrade z Innych Wspomnień. – Sziena
długo to przede mną ukrywała, ale w końcu się dowiedziałam.
– I postanowiłaś, że nie ostrzeżesz mnie przed tym? – Murbella często toczyła głośno
polemiki z głosem swojej poprzedniczki, jednym z głosów przodkiń, które docierały do niej,
odkąd została Matką Wielebną.
– Postanowiłam, że nie ostrzegę nikogo. Sziena podjęła decyzję z własnych powodów.
– A teraz obie musimy ponosić jej skutki.
Murbella patrzyła, jak strażniczki wprowadzają więźniarkę. Kolejna sprawa dyscyplinarna
do załatwienia. Jeszcze jeden pokaz, który musi dać. Chociaż tego rodzaju demonstracje
bulwersowały Bene Gesserit, Dostojne Matrony doceniały ich wartość.
Ta sytuacja była ważniejsza niż inne, więc Murbella będzie musiała zająć się nią
osobiście. Wygładziła na kolanach połyskującą czarno-złotą szatę. W odróżnieniu od Bene
Gesserit, które znały swoje miejsce i nie potrzebowały ostentacyjnych symboli swej pozycji,
Dostojne Matrony wymagały jarmarcznych oznak statusu, w rodzaju wystawnych tronów, psich
foteli czy ozdobnych peleryn w jaskrawych barwach. A zatem samozwańcza Matka Dowodząca
musiała siedzieć na imponującym tronie wysadzanym kojotytami i ogieńcami.
„Wystarczyłoby tego, żeby kupić dużą planetę – pomyślała. – Gdybym chciała jakąś
kupić”.
Murbella nienawidziła oznak swojej godności, ale wiedziała, że są konieczne. Stale
towarzyszyły jej kobiety z dwóch zgromadzeń, wyglądając jakichkolwiek oznak słabości.
Chociaż przeszły szkolenie członkiń zgromadzenia żeńskiego, Dostojne Matrony pozostały
wierne swoim tradycyjnym strojom – pelerynom i szatom w węże oraz przylegającym do ciała
trykotom. Natomiast Bene Gesserit unikały jasnych kolorów i okrywały się ciemnymi, luźnymi
szatami. Był między nimi tak jaskrawy kontrast jak między barwnymi pawiami a niepozornymi
wronami w barwach ochronnych.
Więźniarka, Dostojna Matrona Annine, miała krótkie jasne włosy, a ubrana była w
kanarkowy trykot i krzykliwą pelerynę z szafirowej plazjedwabnej mory. Elektroniczne więzy
utrzymywały jej ręce złożone w połowie ciała, dzięki czemu wyglądała, jakby była w
niewidzialnym kaftanie bezpieczeństwa. Usta miała zatkane paraliżującym nerwy kneblem.
Bezskutecznie starała się wyswobodzić, a kiedy próbowała się odezwać, z jej ust wydobywały
się niezrozumiałe stęknięcia.
Strażniczki ustawiły buntowniczkę u stóp schodów, poniżej tronu. Murbella skupiła wzrok
na dzikich oczach, które rzucały jej wyzwanie.
– Nie chcę dłużej słuchać tego, co masz do powiedzenia, Annine. I tak powiedziałaś już za
wiele.
Kobieta ta skrytykowała przywództwo Murbelli o raz za dużo, organizując własne
zebrania i pomstując na połączenie Dostojnych Matron i Bene Gesserit. Niektóre jej
zwolenniczki zniknęły nawet z głównego miasta i założyły bazę na niezamieszkanych
terytoriach północnych. Murbella nie mogła pozwolić, by taka prowokacja uszła jej na sucho.
Sposób, w jaki Annine dawała wyraz swojemu niezadowoleniu – wprawiając Murbellę w
zakłopotanie i podważając jej autorytet i prestiż, a jednocześnie kryjąc się tchórzliwie za zasłoną
anonimowości – był niewybaczalny. Matka Dowodząca dobrze znała osoby pokroju Annine. Jej
nastawienia nie zmieniłyby żadne negocjacje, żaden kompromis czy apel o zrozumienie. Ta
kobieta sama się określiła przez swój sprzeciw.
„Marnotrawstwo materiału ludzkiego” – pomyślała Murbella, a na jej twarzy pojawiło się
obrzydzenie. Gdyby tylko Annine skierowała swoją złość przeciwko prawdziwemu wrogowi...
Kobiety z obu frakcji obserwowały tę scenę z dwóch stron wielkiej sali. Nie miały ochoty
się mieszać, stojąc w osobnych grupach – „dziwki” po jednej, „czarownice” po drugiej stronie.
„Jak oliwa i woda” – myślała Murbella.
W latach, które upłynęły od wymuszonego połączenia, Murbella wielokrotnie mogła
zostać zabita, ale uniknęła wszystkich pułapek, usuwając się w porę, dostosowując i
wymierzając surowe kary.
Jej władza nad tymi kobietami była całkowicie prawowita, jako że była zarówno Matką
Wielebną Przełożoną, wybraną przez Odrade, jak też Wielką Dostojną Matroną dzięki zabiciu
swej poprzedniczki. Przyjęła tytuł Matki Dowodzącej, ponieważ symbolizował zespolenie
owych dwóch ważnych godności, i zauważyła, że w miarę upływu czasu kobiety stały się wobec
niej raczej opiekuńcze. Chociaż następowało to powoli, nauki Murbelli przynosiły pożądane
skutki.
Po bitwie o Węzeł, której losy długo się ważyły, okrążone zgromadzenie żeńskie zdołało
przetrwać gwałtowne ataki Dostojnych Matron tylko dlatego, że pozwoliło im uwierzyć, że to
one zwyciężyły. Potem wszakże nastąpił radykalny zwrot i pogromczynie, nim zdały sobie z
tego sprawę, stały się podbitymi; wiedza, szkolenie i sztuczki Bene Gesserit doprowadziły do
tego, że wchłonęły one i podporządkowały własnej filozofii sztywne przekonania swoich
rywalek. W większości przypadków.
Na sygnał Matki Dowodzącej strażniczki zacieśniły więzy Annine. Jej twarz wykrzywiła
się z bólu.
Murbella zeszła po wypolerowanych stopniach, nie spuszczając wzroku z pojmanej.
Znalazłszy się na posadzce, wbiła w nią gniewne spojrzenie. Zobaczyła z zadowoleniem, że
zmienia się wyraz oczu Annine i wyzwanie ustępuje miejsca trwodze.
Dostojne Matrony rzadko zadawały sobie trud powściągania emocji, woląc je
wykorzystywać. Stwierdziły, że prowokująca, groźna mina, wyraźna oznaka złości i zagrożenia,
może skłonić ich ofiary do uległości. Natomiast Matki Wielebne uważały uleganie emocjom za
słabość i starannie nad nimi panowały.
– W ciągu lat miałam wiele rywalek i wszystkie je zabiłam – powiedziała Murbella. –
Pojedynkowałam się z Dostojnymi Matronami, które nie uznawały mojej władzy. Stawiałam
czoło Bene Gesserit, które nie chciały zaakceptować tego, co robię. Ile muszę jeszcze stracić
czasu na te bzdury i ile przelać krwi, kiedy poluje na nas prawdziwy wróg?
Nie uwalniając Annine z więzów ani nie wyjmując jej knebla, Murbella wyciągnęła zza
szarfy, którą owinięta była w pasie, lśniący sztylet i zatopiła go w gardle pojmanej. Bez
zbytecznych ceremonii czy unoszenia się godnością... bez straty czasu.
Strażniczki trzymały konającą, kiedy szarpała się, rzucała i bełkotała, a potem zwisła im
na rękach ze szklanym, martwym spojrzeniem. Nawet nie zabrudziła posadzki.
– Usuńcie ją. – Murbella wytarła sztylet o plazjedwabną pelerynę ofiary, po czym wróciła
na tron. – Mam ważniejsze sprawy na głowie.
W galaktyce operowały w niezależnych, osobnych komórkach bezwzględne i
nieposkromione Dostojne Matrony, nadal znacznie przeważając liczebnie Bene Gesserit. Wiele z
tych kobiet nie uznawało zwierzchnictwa Matki Dowodzącej i kontynuowało realizację swojego
pierwotnego planu łupienia, palenia, burzenia i ucieczki. Murbella musiała wziąć je w karby,
zanim będą mogły stawić czoło rzeczywistemu wrogowi. Wszystkie.
Wyczuwając, że ponownie ma dostęp do Odrade, Murbella powiedziała swej nieżyjącej
mentorce w ciszy umysłu:
„Pragnę, by tego rodzaju rzeczy nie były konieczne”.
– Twoje postępowanie jest brutalniejsze, niżbym sobie życzyła, ale stoją przed tobą wielkie
wyzwania, inne, niż stały przede mną. Powierzyłam ci zadanie ocalenia zgromadzenia żeńskiego.
Teraz to dzieło przypadło w udziale tobie.
„Nie żyjesz i zostałaś sprowadzona do roli obserwatora”.
Odrade w jej wnętrzu zachichotała.
– Stwierdzam, że ta rola jest o wiele mniej stresująca.
Na czas wewnętrznej rozmowy Murbella przybrała maskę spokoju, ponieważ bacznie
obserwowało ją wiele osób.
Pochyliła się nad nią stojąca obok ozdobnego tronu stara i niezwykle gruba Bellonda. Bell
była przeciwieństwem Odrade i jej wierną towarzyszką. Nie zgadzały się w wielu sprawach,
zwłaszcza w kwestii projektu Duncana Idaho.
– Przybył statek Gildii – szepnęła jej do ucha. – Sprowadzimy tu niezwłocznie ich
sześcioosobową delegację.
– Postanowiłam, żeby poczekali. Niech nie myślą, że śpieszno nam spotkać się z nimi.
Wiedziała, czego chce Gildia. Przyprawy. Zawsze tego samego – przyprawy.
– Oczywiście. Jeśli chcesz, możemy wynaleźć mnóstwo formalności, którym trzeba
uczynić zadość. Damy Gildii posmakować jej własnej biurokracji.
Według legendy w każdym z czerwi, które powstały z podzielonego ciała Leto II, pozostaje perła
jego świadomości. Sam Bóg Imperator powiedział, że będzie odtąd żył w wiecznym śnie. Ale
gdyby się przebudził? Czy Tyran śmiałby się z nas, gdyby zobaczył, co z siebie zrobiliśmy?
– Ardath, kapłanka kultu Szieny na planecie Dan
Chociaż na pustynnej planecie wypalone zostały wszelkie formy życia, na pokładzie statku
pozaprzestrzennego przetrwała dusza Diuny. Postarała się o to Sziena.
Stała ze swoją poważną współpracownicą Garimi przy oknie obserwacyjnym nad wielką
ładownią Itaki. Garimi patrzyła, jak poruszają się płaskie wydmy, kiedy przemieszcza się pod
nimi siedem trzymanych w niewoli czerwi.
– Podrosły – stwierdziła.
Czerwie były mniejsze od olbrzymów, które Sziena pamiętała z Rakis, ale większe niż
którykolwiek z widzianych przez nią na zbyt wilgotnym pustynnym pasie Kapitularza. Aparatura
sterująca warunkami atmosferycznymi w tej ogromnej ładowni była wystarczająco precyzyjna,
by zapewnić idealną imitację pustyni.
Sziena potrząsnęła głową, wiedząc, że w prymitywnej pamięci tych stworzeń musiały
pozostać wspomnienia o tym, jak sunęły przez bezkresne morze wydm.
– Nasze czerwie są stłoczone, niespokojne. Nie mają dokąd powędrować.
Tuż przed zniszczeniem Rakis przez dziwki Sziena ocaliła starego czerwia i
przetransportowała go na Kapitularz. Ogromne, bliskie śmierci stworzenie rozpadło się w chwili
zetknięcia z żyzną glebą i z jego skóry powstały tysiące zdolnych do rozmnażania się troci
piaskowych, które zakopały się w ziemi. W ciągu następnych czternastu lat zaczęły
przekształcać pokrytą bujną roślinnością planetę w jałowe pustkowie, nową ojczyznę czerwi. W
końcu, gdy powstały sprzyjające warunki, znowu narodziły się z nich te wspaniałe stworzenia –
początkowo małe, ale z czasem staną się większe i potężniejsze.
Kiedy Sziena postanowiła uciec z Kapitularza, zabrała kilka z nich.
Zafascynowana ruchem w piasku, Garimi przysunęła się do plazowego okna
obserwacyjnego. Wyraz twarzy ciemnowłosej współpracownicy Szieny był tak poważny, że
bardziej przystawał kobiecie o kilkadziesiąt lat starszej. Garimi była prawdziwym wołem
roboczym, konserwatywną Bene Gesserit, która miała zaściankową skłonność do postrzegania
otaczającego ją świata w czarno-białych barwach. Chociaż młodsza od Szieny, była bardziej
przywiązana do czystości Bene Gesserit i czuła się do głębi urażona pomysłem, by
znienawidzone Dostojne Matrony przyłączyły się do zgromadzenia. Pomogła Szienie opracować
ryzykowny plan ucieczki od „zepsucia”.
– Skoro wydostaliśmy się z tego innego wszechświata, kiedy Duncan znajdzie dla nas
jakąś planetę? – zapytała Garimi, spoglądając na niespokojne czerwie. – Kiedy dojdzie do
wniosku, że jesteśmy bezpieczni?
Itakę zbudowano tak, by służyła jako wielkie miasto w przestrzeni. Sztucznie oświetlone
sektory zaprojektowano jako szklarnie do uprawy roślin, natomiast kadzie glonowe i zbiorniki
przetwarzające odpady dostarczały mniej smacznego pożywienia. Na statku pozaprzestrzennym
było niewielu pasażerów, więc jego zasoby i systemy oczyszczania jeszcze przez dziesiątki lat
będą zapewniały pokarm, powietrze i wodę. Obecna populacja w niewielkim stopniu
wykorzystywała możliwości produkcyjne jednostki.
Sziena odwróciła się od okna obserwacyjnego.
– Nie byłam pewna, czy Duncan zdoła kiedykolwiek powrócić z nami do normalnej
przestrzeni, ale zrobił to. Czy to na razie nie wystarczy?
– Nie! Musimy wybrać planetę na nową kwaterę główną Bene Gesserit, uwolnić te
czerwie i przekształcić ją w drugą Rakis. Musimy zacząć się rozmnażać i stworzyć nowy
ośrodek zgromadzenia. – Oparła dłonie na wąskich biodrach. – Nie możemy wiecznie się błąkać.
– Trzy lata to nie wieczność. Zaczynasz mówić jak rabbi.
Młodsza kobieta miała minę, jakby nie była pewna, czy ta uwaga to żart czy wymówka.
– Rabbi lubi narzekać. Myślę, że przynosi mu to pociechę. Ja po prostu troszczę się o
naszą przyszłość.
– Mamy przed sobą przyszłość, Garimi. Nie martw się.
Twarz Bene Gesserit pojaśniała, pojawiła się na niej nadzieja.
– Mówisz tak, bo miałaś widzenie?
– Nie. Mówię tak, bo mam wiarę.
Dzień w dzień Sziena spożywała więcej zgromadzonej przez nich przyprawy niż
większość pozostałych pasażerów. Taka dawka wystarczała jej do wytyczania leżących przed
nimi niewyraźnych, zasnutych mgłą dróg.
Kiedy Itaka była zagubiona w pustce, nie widziała nic, ale od niespodziewanego powrotu
do normalnej przestrzeni czuła się inaczej... lepiej.
Spod wydm w ładowni uniósł się największy czerw. Jego otwarta paszcza ziała niczym
otwór jaskini. Pozostałe czerwie zaczęły się wić jak gniazdo węży. Wyłoniły się jeszcze dwie
głowy, z których osypywał się drobny piasek.
Garimi aż zaparło dech z nabożnego lęku.
– Spójrz – powiedziała po chwili – wyczuwają cię, nawet gdy jesteś tutaj, na górze.
– I ja je wyczuwam. – Sziena oparła dłonie na plazowej przegrodzie, wyobrażając sobie,
że czuje zapach melanżu w ich oddechu nawet przez ściany. Ani ona, ani czerwie nie zaznają
spokoju, dopóki nie znajdą nowej pustyni, którą będą mogły do woli przemierzać wzdłuż i
wszerz.
Ale Duncan upierał się, że muszą cały czas uciekać, by być o krok przed łowcami. Nie
wszyscy zgadzali się z jego planem. Przede wszystkim wiele osób na statku – rabbi i jego Żydzi,
Tleilaxanin Scytale i czterech zwierzęcych Futarów – nigdy nie chciało wyruszyć w tę podróż.
„A co z czerwiami? – pomyślała. – Czego one naprawdę chcą?”
Teraz na powierzchnię wydobyła się cała siódemka czerwi. Ich bezokie głowy poruszały
się w tę i z powrotem. Na surowej twarzy Garimi pojawił się skurcz niepokoju.
– Myślisz, że naprawdę jest tam Tyran? Perła świadomości pogrążonej w wiekuistym
śnie? Czyżby wyczuwał, że jesteś szczególną osobą?
– Gdyż jestem oddzieloną setkami pokoleń praprawnuczką jego siostry? Być może. Z
pewnością nikt na Rakis nie spodziewał się, że dziewczynka z samotnej pustynnej wioski będzie
w stanie rozkazywać wielkim czerwiom.
Zepsuty kapłanat na Rakis postrzegał Szienę jako więź ze swoim Podzielonym Bogiem.
Później Missionaria Protectiva stworzyła o niej legendy, przekształcając ją w matkę ziemię,
świętą dziewicę. Z tego, co wiedziała ludność Starego Imperium, uwielbiana przez nią Sziena
zginęła wraz z Rakis. Wokół jej rzekomego męczeństwa rozwinął się kult, stając się jeszcze
jedną bronią Bene Gesserit. Niewątpliwie nadal wykorzystywały jej imię i legendę.
– Wszyscy wierzymy w ciebie, Szieno. Dlatego wyruszyliśmy na tę – Garimi urwała,
jakby przyłapała się na tym, że chce użyć potępiającego słowa – odyseję.
W dole czerwie zanurzyły się w piasku i sprawdzały granice ładowni. Sziena obserwowała
ich nerwowe zachowanie, zastanawiając się, na ile zdają sobie sprawę ze swej dziwnej sytuacji.
Jeśli w tych stworzeniach naprawdę tkwił Leto II, musiał mieć niespokojne sny.
Niektórzy lubią żyć w samozadowoleniu, mając nadzieję na stabilność, bez wstrząsów i
przykrych niespodzianek. Ja wolę odwracać kamienie i patrzeć, co spod nich wyłazi.
– Matka Przełożona Darwi Odrade,
Spostrzeżenia dotyczące motywacji Dostojnych Matron
Nawet po tylu latach Itaka wciąż ujawniała swoje tajemnice niczym stare kości wypłukane
przez ulewny deszcz na powierzchnię dawnego pola bitwy.
Dawno temu stary baszar uprowadził ten wielki statek z Gammu. Duncan przez ponad
dziesięć lat więziony był na jego pokładzie, a jednostka stała na lądowisku Kapitularza. Teraz
lecieli nim już od trzech lat, ale ogromne rozmiary statku i niewielka liczba podróżujących nim
ludzi sprawiały, że odkrycie wszystkich jego sekretów, nie mówiąc już o pełnieniu wszędzie
wachty, było niemożliwe.
Jednostka, zwarte miasto o średnicy kilometra, miała ponad sto pokładów, niezliczone
przejścia i pomieszczenia. Chociaż główne pokłady i komory wyposażone były w aparaty
obserwacyjne, monitorowanie całego statku pozaprzestrzennego przekraczało możliwości sióstr,
zwłaszcza że były na nim tajemnicze martwe strefy elektroniczne, gdzie nie działał sprzęt
rejestrujący obrazy. Być może Dostojne Matrony albo twórcy tej jednostki zainstalowali
urządzenia zagłuszające, by utrzymać pewne sprawy w sekrecie. Odkąd statek opuścił Gammu,
wiele drzwi zaopatrzonych w zamki szyfrowe pozostawało zamkniętych. Były na nim dosłownie
tysiące pomieszczeń, do których nikt nigdy nie wszedł ani których nawet nie zinwentaryzowano.
Mimo to Duncan nie spodziewał się, że na jednym z rzadka odwiedzanych pokładów
odkryje komorę śmierci.
Winda zatrzymała się na którymś ze środkowych pokładów. Chociaż nie zażądał, by
stanęła na tym piętrze, drzwi się otworzyły, kiedy dźwig samoczynnie się wyłączył, by przejść
serię zabiegów konserwacyjnych, które stary statek przeprowadzał automatycznie.
Duncan przyjrzał się pokładowi, który miał przed sobą, i zauważył, że jest on zimny i
pusty, słabo oświetlony i niezamieszkany. Metalowe ściany pomalowane były jedynie warstwą
białej farby podkładowej, która niecałkowicie pokrywała szorstką powierzchnię. Wiedział o tych
niewykończonych poziomach, ale nigdy nie odczuwał potrzeby ich zbadania, zakładając, że były
opuszczone albo nigdy z nich nie korzystano.
Jednak Dostojne Matrony używały tego statku całe lata, zanim Teg ukradł go im sprzed
nosa. Duncan nigdy nie powinien był niczego zakładać.
Wyszedł z windy i ruszył korytarzem, który ciągnął się zadziwiająco daleko. Badanie
nieznanych przejść i pomieszczeń przypominało skok na oślep przez zagiętą przestrzeń. Nie
wiedział, dokąd trafi. Po drodze otwierał na chybił trafił drzwi do komór. Rozsuwały się,
ukazując ciemne, puste pomieszczenia. Kurz i brak jakichkolwiek sprzętów mówiły mu, że nikt
nigdy ich nie zajmował.
W połowie pokładu krótki boczny korytarz biegł dookoła zamkniętej części, dó której
prowadziło dwoje drzwi z napisem „Maszynownia”. Nie otworzyły się pod jego dotknięciem.
Zaciekawiony, zbadał mechanizm zamykający. Do systemów statku wprowadzono jego dane
biometryczne, co rzekomo dawało mu dostęp do wszelkich zakamarków. Za pomocą kodu
głównego sforsował zabezpieczenia i otworzył zamki.
Kiedy wszedł do środka, momentalnie wykrył odmienną właściwość zalegającej tam
ciemności, nieprzyjemną, zwietrzałą woń. Pomieszczenie nie przypominało żadnego z tych,
które widział na statku, jego ściany raziły jaskrawą czerwienią. Kolor działał na nerwy.
Pokonując niepokój, dostrzegł na jednej ze ścian coś, co wyglądało jak płat odsłoniętego metalu.
Przesunął po nim dłonią i nagle cała środkowa część pomieszczenia zaczęła się ze zgrzytem
rozsuwać i przekręcać.
Kiedy odskoczył, spod podłogi wyłoniły się złowieszcze urządzenia, maszyny
skonstruowane jedynie w celu zadawania bólu.
Przyrządy używane przez Dostojne Matrony do torturowania.
W ciemnej komorze zapaliły się, jakby w niecierpliwym oczekiwaniu, lampy. Po prawej
Duncan zobaczył surowy stół i krzesła o płaskich, twardych siedziskach. Na stole rozrzucone
były brudne naczynia z czymś, co wyglądało na zaskorupiałe resztki jedzenia. Coś musiało
przerwać dziwkom posiłek.
W jednej z maszyn nadal tkwił ludzki szkielet, utrzymywany w całości przez zeschnięte
żyły, drut kolczasty i strzępy czarnej sukni. Kobieta. Kości zwisały z dużego, stylizowanego
imadła, które nadal ściskało całe ramię ofiary.
Dotknąwszy od dawna nieużywanego przycisku, Duncan rozsunął szczęki imadła.
Ostrożnie i z szacunkiem wyjął kruszejące ciało z metalowego uścisku i położył je na podłodze.
Zmumifikowane zwłoki niewiele ważyły.
Było oczywiste, że to pojmana Bene Gesserit, być może Matka Wielebna z jednej ze
zniszczonych przez dziwki planet zgromadzenia. Widział, że nieszczęsna ofiara nie skonała
szybko ani łatwo. Patrząc na wyschnięte niewzruszone usta, niemal słyszał przekleństwa, które
ta kobieta musiała miotać, gdy zabijały ją Dostojne Matrony.
W jasnym świetle luminówek Duncan kontynuował przeszukiwanie dużego pomieszczenia
i labiryntu osobliwych maszyn. Przy drzwiach, którymi wszedł, znalazł pojemnik z klarplazu.
Przez tworzywo widać było jego makabryczną zawartość: cztery szkielety kobiet, wszystkie w
nieładzie, jakby bezceremonialnie je tam wrzucono. Zabite i wyrzucone. Wszystkie były w
czarnych sukniach.
Bez względu na to, ile bólu im zadano, Dostojne Matrony nie wydobyły z nich informacji,
których żądały: lokalizacji Kapitularza i klucza do panowania Bene Gesserit nad własnym
ciałem, umiejętności manipulowania swoimi procesami biochemicznymi, którą posiadły Matki
Wielebne. Sfrustrowane i wściekłe, dziwki zabiły pojmane jedną po drugiej.
Duncan dumał w milczeniu nad swoim odkryciem. Wydawało się, że słowa nie są w stanie
tego oddać. Najlepiej będzie powiedzieć o tym strasznym pomieszczeniu Szienie. Jako Matka
Wielebna będzie wiedziała, co z tym zrobić.
Naucz się rozpoznawać swojego największego wroga. Możesz nim być nawet ty.
– Matka Dowodząca Murbella, archiwa kapituły
Po zgładzeniu nieposłusznej Dostojnej Matrony Murbella nie spieszyła się z przyjęciem
delegacji Gildii. Chciała się upewnić, że zostaną posprzątane wszystkie ślady zamieszania,
zanim pozwoli wpuścić do głównej sali twierdzy jakichkolwiek obcych.
Te drobne bunty były niczym pożary suchych zarośli – ledwie zdążyła ugasić jeden, a już
w innych miejscach wybuchały następne. Dopóki jej władza na Kapitularzu nie przestanie
wzbudzać sprzeciwu, Matka Dowodząca nie będzie mogła spróbować przyłączyć dysydenckich
komórek Dostojnych Matron na innych planetach do nowego zgromadzenia żeńskiego.
A musiała dokonać tego, zanim wszystkie będą mogły stanąć przeciwko nieznanemu,
nadciągającemu wrogowi, który wyparł Dostojne Matrony z obrzeży obszarów zasiedlonych
podczas Rozproszenia. Aby usunąć to największe zagrożenie, będzie potrzebowała pomocy
Gildii Kosmicznej, która już wykazała, że nie jest do tego wystarczająco zmotywowana. Zmieni
to.
Wszystkie etapy tego ogólnego planu przesuwały się w jej myślach jak połączone wagony
kolejki magnetycznej.
Bellonda przeszła, szurając nogami, przed podium, na którym stał ozdobny tron Murbelli.
Wykazywała się rzeczowością i kompetencją, z odpowiednią dozą szacunku.
– Matko Dowodząca, delegacja Gildii zaczyna się niecierpliwić... tak jak chciałaś.
Uważam, że dojrzeli do spotkania z tobą.
Murbella przyjrzała się otyłej kobiecie. Bene Gesserit potrafiły zapanować nad
najdrobniejszymi szczegółami swoich procesów chemicznych, więc fakt, że Bellonda pozwoliła
sobie na taką tuszę, był wymowny. Czyżby oznaka buntu? Afiszowanie się brakiem
zainteresowania tym, by postrzegano ją jako atrakcyjną seksualnie? Niektórzy mogliby uznać to
za policzek wymierzony Dostojnym Matronom, które używały bardziej tradycyjnych metod, by
doprowadzić swoje ciała do perfekcji. Murbella podejrzewała jednak, że Bellonda wykorzystuje
swoją otyłość, by uśpić czujność i wywieść w pole potencjalne przeciwniczki – zakładając, że
jest powolna i słaba, nie doceniłyby jej. Ale Murbella wiedziała swoje.
– Przynieś mi kawy przyprawowej. Muszę mieć wyostrzone zmysły. Ci gildianie będą się
bez wątpienia starali mnie wymanewrować.
– Mam ich przysłać teraz?
– Najpierw kawa, potem Gildia. I wezwij też Dorię. Chcę, żebyście obie były przy mnie.
Bellonda, ze znaczącym uśmiechem, odeszła ciężkim krokiem.
Przygotowując się, Murbella poprawiła się na tronie i wyprostowała ramiona. Chwyciła
twarde i gładkie jak jedwab kojotyty na poręczach. Po latach używania przemocy, po
zniewoleniu wielu mężczyzn i zabiciu wielu kobiet, wiedziała, jak onieśmielać ludzi samym
swym wyglądem.
Jak tylko dostała kawę, skinęła głową Bellondzie. Starsza siostra dotknęła przekaźnika w
uchu i wezwała petentów z Gildii.
Do sali weszła pospiesznie Doria, wiedząc, że się spóźniła. Ta ambitna młoda kobieta,
która była obecnie najważniejszą doradczynią Matki Dowodzącej z ramienia Dostojnych
Matron, awansowała w hierarchii dzięki zabiciu bezpośrednich konkurentek ze swojej frakcji,
podczas gdy inne Dostojne Matrony traciły czas na pojedynki z rywalizującymi z nimi o
stanowiska Bene Gesserit. Chuda jak tyczka Doria dostrzegła wyłaniający się układ władzy i
postanowiła zostać raczej zastępcą zwyciężczyni niż przywódcą pokonanych.
– Zajmijcie miejsca po moich bokach. Kto jest oficjalnym przedstawicielem? Czy Gildia
przysłała kogoś szczególnie ważnego?
Murbella wiedziała tylko tyle, że do nowego zgromadzenia żeńskiego przybyła delegacja
Gildii, domagając się – nie, błagając – o audiencję u niej.
Przed bitwą o Węzeł nawet Gildia nie znała położenia Kapitularza. Zgromadzenie żeńskie
ukrywało rodzimą planetę za zasłoną statków pozaprzestrzennych, a jej współrzędnych nie było
w żadnych atlasach nawigacyjnych Gildii. Kiedy jednak zasłona została uchylona i na Kapitularz
zaczęły przybywać tłumy Dostojnych Matron, siedziba kapituły przestała być pilnie strzeżoną
tajemnicą. Mimo to bezpośrednio do twierdzy docierało niewielu obcych.
– Najwyższego rangą urzędnika administracji – odparła Doria twardym jak kamień głosem
– i nawigatora.
– Nawigatora? – Nawet w tonie Bellondy słychać było zaskoczenie. – Tutaj?
– Otrzymałam raporty z centrum dokowania, gdzie wylądował statek Gildii –
kontynuowała Doria, spojrzawszy gniewnie na swoją odpowiedniczkę. – Jest nawigatorem typu
Edryk, z genetycznymi markerami starej linii rodowej.
Murbella zmarszczyła szerokie czoło. Szukała wyjaśnienia zarówno w bezpośrednio
dostępnej wiedzy, jak i w informacjach płynących z łańcucha Innych Wspomnień.
– Administrator i nawigator? – Pozwoliła sobie na zimny uśmiech. – Zaiste, Gildia musi
mieć dla mnie naprawdę ważną wiadomość.
– Może to tylko płaszczenie się przed tobą, Matko Dowodząca – powiedziała Bellonda. –
Gildia rozpaczliwie potrzebuje przyprawy.
– I bardzo dobrze! – warknęła Doria.
Zawsze się kłóciły. Chociaż ich gwałtowne sprzeczki otwierały czasami interesujące
perspektywy, w tej chwili Murbella uznała je za dziecinadę.
– Dość. Nie pozwolę, żeby gildianie zobaczyli, jak się czubicie. Takie infantylne
zachowania świadczą o słabości.
Doradczynie zamilkły, jakby zasznurowano im usta.
Kiedy otworzyły się drzwi wielkiej sali, strażniczki odstąpiły na bok, by przepuścić
delegację mężczyzn w szarych szatach. Przybysze byli przysadziści, mieli pozbawione włosów
głowy i nieco zdeformowane, brzydkie twarze. Gildia nie hodowała ludzi z myślą o fizycznej
doskonałości czy atrakcyjności – skupiała się na maksymalnym wykorzystaniu potencjału
ludzkiego umysłu.
Na przedzie kroczył wysoki mężczyzna w srebrzystej szacie, którego łysa głowa była
gładka jak wypolerowany marmur, a jedynie u podstawy jego czaszki kołysał się, niczym długi
elektryczny sznur, biały warkocz. Wysokiej rangi urzędnik zatrzymał się, potoczył po sali
mlecznobiałymi oczyma, choć nie wydawał się niewidomy, a potem ruszył naprzód, torując
drogę masywnej konstrukcji, która za nim podążała.
Za gildianinem lewitowało wielkie akwarium z pancernego plazu, przypominający
zniekształcony bąbel przezroczysty zbiornik wypełniony pomarańczowym gazem
przyprawowym. Pod jego dnem znajdowały się, niczym przypory, ciężkie i wygięte metalowe
żebra. Przez gruby plaz Murbella widziała zniekształconą postać, już niezupełnie ludzką, o
skurczonych, cienkich kończynach, jakby ciało zredukowane zostało do roli łodygi
podtrzymującej powiększoną głowę. Nawigator.
Matka Dowodząca podniosła się z tronu, nie w geście szacunku dla delegacji, lecz by
okazać jej członkom, że patrzy na nich z góry. Zastanawiała się, ile razy tacy zadufani w sobie
przedstawiciele Gildii Kosmicznej stawali przed przywódcami politycznymi i Imperatorami,
zmuszając ich do uległości potęgą organizacji, która miała monopol na podróże w kosmosie.
Jednak tym razem wyczuwała w ich postawie zasadniczą różnicę – nawigator, urzędnik
administracji najwyższego szczebla i pięciu gildian przybyli jako pokorni petenci.
Podczas gdy odziana na szaro świta pochyliła głowy, unikając jej wzroku, mężczyzna z
warkoczem stanął przed zbiornikiem nawigatora i pokłonił się jej.
– Jestem administrator Rentel Gorus. Reprezentujemy Gildię Kosmiczną.
– Oczywiście – rzekła chłodno Murbella.
Nawigator, jakby bojąc się, że zostanie usunięty w cień, przysunął się do wypukłej
przedniej szyby zbiornika. Z głośników znajdujących się w metalowych podporach popłynął
jego zniekształcony przez aparaturę głos.
– Matko Przełożona Bene Gesserit... a może powinienem tytułować cię Wielką Dostojną
Matroną?
Murbella wiedziała, że większość nawigatorów żyje w takim odosobnieniu i jest tak
skrytych, że z trudem potrafią się komunikować z normalnymi ludźmi. Mając mózgi równie
pofałdowane jak materia zagiętej przestrzeni, nie byli w stanie wypowiedzieć zrozumiałego
zdania, zamiast tego więc łączyli się z jeszcze dziwniejszą, wręcz niesamowitą Wyrocznią
Czasu. Jednak niektórzy trzymali się strzępów własnej genetycznej przeszłości, celowo
„hamując swój rozwój”, by móc występować jako pośrednicy w kontaktach ze zwykłymi ludźmi.
– Możesz mnie tytułować Matką Dowodzącą, pod warunkiem że będziesz to robił z
szacunkiem. Jak się nazywasz, nawigatorze?
– Jestem Edryk. Wielu z mojej linii kontaktowało się z rządami i osobami już od czasów
Imperatora Muad’Diba.
Podpłynął do ściany zbiornika i Murbella zobaczyła jego nieziemskie oczy osadzone w
dużej, zdeformowanej głowie.
– Bardziej niż historia interesuje mnie wasza obecna trudna sytuacja – powiedziała,
wybierając twarde jak stal podejście Dostojnych Matron zamiast chłodnej, negocjacyjnej
postawy Bene Gesserit.
– Wraz ze zniszczeniem Rakis zginęły wszystkie czerwie pustyni – rzekł administrator
Gorus, nadal pochylony, jakby mówił do posadzki pod stopami Murbelli – a zatem pustynna
planeta nie wytwarza już przyprawy. Problem ten pogłębiło jeszcze bardziej zabicie przez
Dostojne Matrony starych mistrzów Tleilaxan, którzy zabrali do grobu sekret uzyskiwania
przyprawy z kadzi aksolotlowych.
– Niezły dylemat – mruknęła Doria ze szczyptą sarkazmu.
Murbella skrzywiła usta. Nadal stała.
– Mówisz o tych rzeczach, jakbyśmy o nich nie wiedziały.
– W dawnych czasach przyprawy było w bród i otrzymywaliśmy ją z niezależnych źródeł
– odezwał się nawigator, wzmacniając głos, by zagłuszyć Gorusa. – Teraz, choć od tamtej pory
minęło niewiele ponad dziesięć lat, Gildii pozostały już tylko jej zapasy, które w dodatku szybko
się kurczą. Nawet na czarnym rynku zdobycie melanżu staje się coraz trudniejsze.
Murbella skrzyżowała ramiona na piersi. Stojące po jej bokach Bellonda i Doria
wyglądały na niezwykle zadowolone.
– Ale my możemy wam dostarczyć przyprawę. Jeśli zechcemy. Jeśli dacie nam dobry
powód, byśmy to zrobiły.
Edryk uniósł się w zbiorniku. Stanowiący jego świtę gildianie odwrócili oczy.
Otaczający Kapitularz pustynny pas z każdym rokiem się poszerzał. Pojawiły się wybuchy
masy preprzyprawowej, a karłowate czerwie rosły, chociaż nadal były tylko cieniami potworów,
które niegdyś miesiły wydmy Rakis. Przed kilkudziesięcioma laty, zanim Dostojne Matrony
zniszczyły Diunę, Bene Gesserit zgromadziły ogromne zapasy ogólnodostępnej wówczas
przyprawy. Natomiast Gildia Kosmiczna – sądząc, że czasy niedostatku melanżu dawno minęły i
już nigdy nie zabraknie go na rynku – nie przygotowała się na możliwy niedobór. Zaskoczyć się
dało nawet KHOAM, którego początki sięgały czasów starożytnych.
Murbella zbliżyła się do zbiornika i skupiła wzrok na nawigatorze. Gorus złożył dłonie.
– A zatem powód naszego przybycia jest oczywisty... Matko Dowodząca – rzekł.
– Moje siostry i ja mamy powód, by odciąć wam dostawy – odparła Murbella.
Skonsternowany Edryk zaczął wymachiwać w kłębiącej się mgle gazu dłońmi o
połączonych błoną palcach.
– Matko Dowodząca, co takiego zrobiliśmy, że wywołaliśmy twoje niezadowolenie?! –
krzyknął.
Uniosła z pogardą cienkie brwi.
– Gildia wiedziała, że Dostojne Matrony, wracając z Rozproszenia, wiozą broń, która
może niszczyć całe planety. A mimo to sprowadzaliście te dziwki przeciw nam!
– Dostojne Matrony miały własne statki. Własne technologie... – zaczął Gorus.
– Ale leciały na oślep, nie znały Starego Imperium, dopóki nie posłużyliście im za
przewodników. Gildia pokazała im cele, poprowadziła je na bezbronne planety. Gildia jest
współwinna śmierci miliardów osób... nie tylko na Rakis, ale również na będącym naszą
biblioteką Lampadasie i niezliczonych innych planetach. Wszystkie światy Bene Tleilax zostały
zniszczone albo podbite, a nasze siostry na Buzzellu nadal są w niewoli i zbierają kojotyty dla
zbuntowanych Dostojnych Matron, które nie chcą się ugiąć przed moją władzą. – Splotła palce.
– Gildia Kosmiczna jest co najmniej częściowo odpowiedzialna za te zbrodnie, a zatem musicie
nam za nie zadośćuczynić.
– Bez przyprawy skończą się podróże kosmiczne i zamrze cały handel galaktyczny! – W
głosie administratora Gorusa brzmiała trwoga.
– Tak? Gildia już wcześniej obnosiła się ze swoim sojuszem z Ixanami, używając ich
prymitywnych maszyn nawigacyjnych. Wykorzystajcie je teraz zamiast nawigatorów, skoro
macie niewystarczające zapasy przyprawy.
Czekała, by się przekonać, czy będzie chciał ją zmusić do odkrycia kart.
– To marne namiastki – rzekł z naciskiem Edryk.
– W czasach Rozproszenia statki latały bez przyprawy i nawigatorów – dodała Bellonda.
– Zaginęła ich niezliczona liczba – stwierdził Edryk.
– Matko Dowodząca – Gorus szybko przybrał pojednawczy ton – Ixańskie maszyny
używane były tylko awaryjnie, w nagłych wypadkach. Nigdy na nich nie polegaliśmy. Wszystkie
statki Gildii muszą mieć sprawnych nawigatorów.
– A więc gdy popisywaliście się tymi maszynami, urządzaliście tylko cyrk, by zbić ceny
melanżu? By wmówić kapłanom Podzielonego Boga i Tleilaxanom, że nie potrzebujecie tego, co
sprzedają? – Wydęła pogardliwie usta. Kiedy położenie Kapitularza utrzymywano w tajemnicy,
nawet Bene Gesserit unikały statków Gildii. Współrzędne planety ukrywały w swoich umysłach.
– A teraz, kiedy potrzebujecie przyprawy, nie ma nikogo, kto by wam ją sprzedał. Nikogo
oprócz nas.
Murbella sama uciekała się do oszustw. Hojne szafowanie przyprawą na Kapitularzu było
głównie działaniem na pokaz, blefem. Dotychczas czerwie z pasa pustynnego dostarczały
niewielkich ilości melanżu, ale Bene Gesserit podtrzymywały rynek, sprzedając go ze swoich
obfitych zapasów i sugerując, że jest wytwarzany przez nowe czerwie na ich planecie. Kiedyś
pustynia na Kapitularzu będzie równie zasobna w przyprawę jak piaski na Rakis, ale póki co ten
podstęp był konieczny, by pogłębić przekonanie o ich potędze i niezmierzonych bogactwach.
Z czasem przyprawa zacznie powstawać również na innych planetach. Przed długą nocą
Dostojnych Matron Matka Przełożona Odrade wysłała grupy sióstr w statkach
pozaprzestrzennych w niezbadane rejony przestrzeni kosmicznej. Siostry dostały trocie piaskowe
i wyraźne instrukcje, jak stworzyć nowe pustynne światy. W tej chwili mogło już gdzieś tam
powstawać ponad dziesięć „Diun”. „Usuńcie to, co jako jedyne w swoim rodzaju, może się stać
przyczyną niepowodzenia” – mówiła wówczas często Odrade, a potem powtarzała to jako
obecne w Murbelli Inne Wspomnienia. Wąskie gardło, jakim była przyprawa, zostanie ponownie
usunięte i w całej galaktyce pojawią się nowe jej źródła.
Na razie jednak monopol na nią trzymało w żelaznym uścisku nowe zgromadzenie
żeńskie.
Gorus skłonił się jeszcze niżej, nie podnosząc mlecznobiałych oczu.
– Matko Dowodząca, zapłacimy, czym zechcesz.
– A zatem zapłacicie cierpieniem. Słyszeliście kiedykolwiek o karze wymierzonej przez
Bene Gesserit? – Wciągnęła głęboko chłodne powietrze. – Wasza prośba została odrzucona.
Nawigatorze Edryku, administratorze Gorusie, możecie powiedzieć waszej Wyroczni Czasu i
innym nawigatorom, że Gildia otrzyma więcej przyprawy, kiedy... i jeśli... zdecyduję, że na to
zasługujecie.
Poczuła, jak ogarnia ją miłe ciepło satysfakcji, i domyśliła się, że promieniuje ono od
Odrade w niej. Kiedy Gildia dostatecznie zgłodnieje, zrobi dokładnie to, czego będzie od niej
chciała. Była to część wielkiego planu. Wszystko zaczynało się zazębiać.
– Czy wasze nowe zgromadzenie żeńskie może przetrwać bez przyprawy? – zapytał
Gorus, drżąc. – Moglibyśmy sprowadzić potężną flotę liniowców i zabrać wam melanż.
Murbella uśmiechnęła się do siebie, wiedząc, że to czcze pogróżki.
– Przyjmijmy na chwilę, że twoje absurdalne słowa mają pokrycie w rzeczywistości. Czy
naprawdę zaryzykowalibyście zniszczenie na zawsze przyprawy? Ładunki wybuchowe zostały
tak rozmieszczone, by wysadzić piaski przyprawowe i zalać je wodą z naszych zbiorników
retencyjnych, jeśli wykryjemy najdrobniejsze choćby oznaki wtargnięcia na planetę. Wtedy
zginęłyby ostatnie czerwie.
– Jesteś równie zła jak Paul Atryda! – krzyknął gildianin. – On wysuwał podobne groźby
pod adresem Gildii.
– Przyjmuję to jako komplement. – Murbella spojrzała na skonsternowanego nawigatora
unoszącego się w gazie przyprawowym. Łysa głowa Gorusa lśniła już od potu. Zwróciła się do
pięciu szaro odzianych gildian ze świty delegatów. – Podnieście na mnie wzrok. Wszyscy!
Eskorta zwróciła twarze do góry. Malował się na nich strach. Również Gorus poderwał
głowę, a nawigator przycisnął zmutowaną twarz do przezroczystego plazu.
Chociaż Murbella mówiła do reprezentantów Gildii, jej słowa były skierowane także do
obu frakcji kobiet przysłuchujących się jej w wielkiej sali.
– Samolubni głupcy, nadciąga większe niebezpieczeństwo: wróg, który jest tak potężny, że
wyparł Dostojne Matrony z planet zajętych podczas Rozproszenia. Wszyscy o tym wiemy.
– Wszyscy o tym słyszeliśmy, Matko Dowodząca. – Głos administratora zabarwiony był
sceptycyzmem. – Nie widzieliśmy za to żadnych dowodów.
Oczy Murbelli zapłonęły.
– O tak. Nadchodzą, ale zagrożenie jest tak wielkie, że nikt – ani nowe zgromadzenie
żeńskie, ani Gildia Kosmiczna, ani KHOAM, ani nawet Dostojne Matrony – nie pojmuje go i nie
wie, jak zejść mu z drogi. Osłabiamy się wzajemnie i tracimy energię na bezsensowne walki,
ignorując prawdziwe niebezpieczeństwo. – Zaszeleściła suknią malowaną w węże. – Jeśli Gildia
udzieli nam wystarczającej pomocy w zbliżającej się bitwie i zrobi to z wystarczającym zapałem,
być może rozważę ponownie udostępnienie wam naszych zasobów, jeśli nie uda nam się stanąć
przeciw nieustępliwemu wrogowi, spory o przyprawę będą najmniejszym z naszych problemów.
Czy mistrzowie naprawdę pociągają za sznurki, czy też możemy użyć tych sznurków do ich
usidlenia?
– tleilaxański mistrz Alef
(uważany za maskaradnika)
Do izby konferencyjnej na jednym ze statków Gildii wykorzystywanych przez Utraconych
Tleilaxan przyszli przedstawiciele maskaradników. Zostali wezwani przez mistrzów hodowli z
Rozproszenia, by otrzymać nowe, jasne instrukcje.
Uxtal, specjalista drugiej rangi, uczestniczył w zebraniu jako sekretarz i obserwator. Nie
zamierzał przemawiać, gdyż zasłużyłby tym sobie na reprymendę wyżej od niego postawionych.
Nie był na tyle ważny, by ponosić taką odpowiedzialność, zwłaszcza w obecności odpowiednika
mistrza, jednego z tych, którzy nazywali siebie Starszymi. Był jednak pewien, że wcześniej czy
później poznają się na jego talencie.
Prawdziwy Tleilaxanin, o szarej skórze i drobnej budowie, miał rysy chochlika, a w ciele
wszczepione metale i blokady dla zmylenia wszelkiego rodzaju skanerów. Nikt nie mógł
wykraść Utraconym Tleilaxanom tajemnic genetyki, języka Boga.
Kiedy zaczęli się schodzić maskaradnicy, Starszy Burah siedział, niczym przerośnięty elf,
na podwyższonym krześle u szczytu stołu. Zebrało się ich ośmiu, co – jak dowiedział się Uxtal,
studiując starożytne święte pisma i rozszyfrowując tajne gnostyczne znaczenia zachowanych
słów Proroka – było dla Tleilaxan świętą liczbą. Chociaż to Starszy Burah kazał się zjawić
zmiennokształtnym, Uxtal czuł się w ich obecności skrępowany, ale było to uczucie, które
trudno mu było wyrazić słowami, a nawet zdefiniować w myślach.
Maskaradnicy wyglądali na zupełnie nijakich, przeciętnych członków załogi. Od lat
umieszczano ich na pokładzie statku Gildii, gdzie spokojnie i sprawnie wykonywali swoje
obowiązki. Nawet Gildia nie podejrzewała, że doszło do wymiany. Ten nowy rodzaj
maskaradników przeniknął w dużej liczbie do resztek Starego Imperium; potrafili oszukać
większość testów, a nawet Prawdomówczynię czarownic. Burah i inni przywódcy Utraconych
Tleilaxan często się śmiali, że zwyciężyli, podczas gdy Dostojne Matrony i Bene Gesserit
miotały się, przygotowując do odparcia jakiegoś tajemniczego, potężnego wroga. Prawdziwa
inwazja trwała już na dobre i Uxtal czuł podziw dla tego, czego dokonali jego ziomkowie. Był
dumny, że jest jednym z nich.
Na rozkaz Buraha maskaradnicy zajęli miejsca, zdając się na jednego, który najwyraźniej
był ich rzecznikiem (chociaż Uxtal uważał, że wszystkie te istoty są identyczne, jak trutnie w
ulu). Przyglądając im się i robiąc notatki, po raz pierwszy zastanawiał się, czy maskaradnicy
mogą, jak przywódcy Tleilaxan, mieć własną tajną organizację. Nie, oczywiście, że nie.
Zmiennokształtnych hodowano po to, by wykonywali rozkazy, a nie po to, by myśleli.
Uxtal pilnie uważał, pamiętając, żeby się nie odzywać. Później przepisze protokół z tego
zebrania i rozda go innym Starszym Utraconych Tleilaxan. Jego zadaniem było służyć w
charakterze asystenta. Jeśli będzie się dobrze wywiązywał ze swoich obowiązków, może
awansować i w końcu uzyskać tytuł Starszego. Czy mógł sobie wymarzyć wspanialszą rzecz?
Zostać jednym z nowych mistrzów!
Starszy Burah i obecny kehl, czyli rada, reprezentowali rasę Utraconych Tleilaxan i jej
Wielką Wiarę. Oprócz Buraha żyło tylko sześciu Starszych – ogółem siedmiu, a przecież świętą
liczbą było osiem. Chociaż nigdy nie powiedziałby tego głośno, Uxtal czuł, że niedługo
wyznaczą kogoś, a może nawet awansują jego, żeby zaprowadzić równowagę między
zalecanymi liczbami.
Lustrując maskaradników, Burah zacisnął z rozdrażnieniem usta.
– Domagam się raportu o waszych postępach. Jakie zapiski uratowaliście ze zniszczonych
światów Tleilaxan? Nie wiemy wystarczająco dużo o ich technologii, by kontynuować święte
dzieło. Nasi polegli bracia przyrodni wiedzieli więcej, niż udało nam się odzyskać. To nie do
przyjęcia.
Łagodnie wyglądający „przywódca” maskaradników, w mundurze gildianina, uśmiechnął
się. Zwrócił się do swoich zmiennokształtnych towarzyszy, jakby nie słyszał słów Buraha.
– Otrzymałem następny zbiór rozkazów – rzekł. – Zasadnicze polecenia, do których mamy
się stosować, pozostają bez zmian. Mamy znaleźć statek pozaprzestrzenny, który uprowadzono z
Kapitularza. Poszukiwania muszą trwać.
Ku zaskoczeniu Uxtala pozostali maskaradnicy odwrócili się od Buraha, skupiając się na
swoim rzeczniku.
Wytrącony z równowagi Starszy uderzył drobną piąstką w stół.
– Uprowadzony statek? A co nas obchodzi jakiś statek pozaprzestrzenny? Kim jesteś...
którym z was? Nigdy nie potrafię was odróżnić, nawet po zapachu.
Przywódca maskaradników spojrzał na Buraha. Zdawał się rozważać, czy ma
odpowiedzieć na to pytanie, czy nie.
– W tej chwili nazywam się Khrone – odparł w końcu.
Siedzący pod wykładaną miedzianymi płytami ścianą Uxtal przeniósł wzrok z niewinnie
wyglądających maskaradników na Starszego Buraha. Nie wychwytywał podtekstów, ale
wyczuwał dziwne zagrożenie. Tak wiele rzeczy znajdowało się tuż za granicą jego pojmowania.
– Waszym priorytetem – kontynuował uparcie Burah – jest ponowne odkrycie, jak można
wytwarzać melanż za pomocą kadzi aksolotlowych. Na podstawie starej wiedzy, którą
zabraliśmy ze sobą, udając się na Rozproszenie, potrafimy wykorzystywać zbiorniki do
tworzenia gholi, ale nie do produkcji przyprawy. Jest to technologia opracowana przez naszych
przyrodnich braci w Czasach Głodu, długo po wylocie naszej linii Tleilaxan.
Kiedy Utraceni Tleilaxanie powrócili z Rozproszenia, przyrodni bracia przyjęli ich z
wahaniem, pozwalając wrócić do swojej rasy jedynie jako obywatele drugiej kategorii. Uxtal
uważał, że jest to niesprawiedliwe. Ale on i jego pobratymcy, będący według Tleilaxan
pozostałych w ojczyźnie synami marnotrawnymi, pogodzili się z lekceważącymi uwagami pod
swoim adresem, pamiętając ważny cytat z katechizmu Wielkiej Wiary: „Tylko ci, którzy są
rzeczywiście zagubieni, mogą żywić nadzieję, że kiedykolwiek odnajdą prawdę. Nie ufajcie
waszym mapom, lecz temu, że Bóg was prowadzi”.
W miarę upływu czasu Starsi, którzy powrócili z Rozproszenia, zaczęli dostrzegać, że to
nie oni są „zagubieni”, lecz mistrzowie, którzy pozostali w ojczyźnie, gdyż odeszli od Wielkiej
Wiary. Tylko Utraceni Tleilaxanie – zahartowani w trudach Rozproszenia – trzymali się
prawdziwej wersji boskich przykazań, podczas gdy heretycy oddawali się złudzeniom. W końcu
Utraceni Tleilaxanie uświadomili sobie, że będą musieli albo reedukować swych błądzących
braci, albo ich usunąć. Mówiono mu o tym wiele razy, więc Uxtal rozumiał, że Utraceni
Tleilaxanie są dużo lepsi.
Jednak miejscowi mistrzowie byli podejrzliwi i nigdy nie ufali całkowicie obcym, nawet
jeśli ci należeli do tej samej rasy co oni. W tym przypadku nie była to bezpodstawna paranoja,
ponieważ Utraceni Tleilaxanie sprzymierzyli się z Dostojnymi Matronami. Wykorzystali te
straszne kobiety, by ponownie narzucić Wielką Wiarę zadufanym w sobie przyrodnim braciom.
Dziwki starły w proch pierwotne siedziby Tleilaxan, likwidując wszystkich miejscowych
mistrzów (co było gwałtowniejszą reakcją, niż spodziewał się Uxtal). Teraz zwycięstwo
powinno być już dosyć łatwe.
Jednak podczas tego spotkania Khrone i jego towarzysze nie zachowywali się tak, jak
oczekiwano. Uxtal zauważył subtelne zmiany w ich zachowaniu i dostrzegł niepokój na twarzy
Starszego Buraha.
– Mamy inne priorytety niż wy – rzekł śmiało Khrone.
Uxtal stłumił okrzyk zaskoczenia. Burah był tak niezadowolony, że jego szarawa twarz
stała się purpurowa.
– Inne priorytety? Czy jakiekolwiek rozkazy mogą zastąpić moje, Starszego Tleilaxan? –
Roześmiał się, wydając dźwięk przypominający skrobanie tępym metalowym narzędziem po
tablicy. – A, teraz przypominam sobie to głupie gadanie! Masz na myśli tych tajemniczych starca
i staruszkę, którzy rzekomo komunikują się z wami z oddali?
– Tak – odparł Khrone. – Według ich przewidywań ten porwany statek pozaprzestrzenny
zawiera coś lub kogoś niezwykle dla nich ważnego. Musimy to znaleźć, przechwycić i
dostarczyć im.
Dla Uxtala było to tak niepojęte, że musiał zabrać głos. Nikt nigdy nie mówił mu tego, co
musiał wiedzieć.
– Co to za starzec i staruszka?
Burah zerknął lekceważąco na swojego asystenta.
– Urojenia maskaradników – powiedział.
Khrone spojrzał na Starszego z góry, jak na robaka.
– Ich przewidywania są niezawodne. Na pokładzie tego statku pozaprzestrzennego jest
albo będzie punkt oparcia niezbędny do wpłynięcia na losy bitwy, która zostanie stoczona przed
końcem Wszechświata. Ma to pierwszeństwo przed waszą potrzebą stworzenia dogodnego
źródła przyprawy.
– Ale... skąd oni o tym wiedzą? – zapytał Uxtal, sam się sobie dziwiąc, że ma odwagę
mówić. – Czy to przepowiednia? – Usiłował wyobrazić sobie zagrzebany w świętych pismach
kod numeryczny, który mógłby mieć do tego zastosowanie.
– Proroctwo, widzenie czy jakaś dziwaczna projekcja matematyczna – warknął na niego
Burah – to nie jest ważne!
Gdy Khrone wstał, wydawał się wyższy.
– Przeciwnie. To ty nie jesteś ważny. – Obrócił się ku pozostałym maskaradnikom, a
tymczasem Starszy Tleilaxan siedział jak skamieniały; z wrażenia odebrało mu mowę. – Musimy
skierować nasze umysły i wysiłki na odkrycie, dokąd poleciał ten statek. Jesteśmy wszędzie, ale
od jego ucieczki minęły trzy lata i trop jest już stary.
Pozostałych siedmiu zmiennokształtnych kiwnęło głowami, mówiąc czymś w rodzaju
szumiącego półgłosu, który brzmiał jak brzęczenie owadów.
– Znajdziemy ich.
– Nie uda im się uciec.
– Sieć tachionowa sięga daleko i staje się coraz szczelniejsza.
– Ten statek pozaprzestrzenny zostanie znaleziony.
– Nie zezwalam wam na te głupie poszukiwania! – krzyknął Burah. Uxtal chciał bić mu
brawo. – Będziecie słuchać moich poleceń. Kazałem wam przeczesać tleilaxańskie planety,
przeszukać laboratoria poległych mistrzów i poznać ich metody wytwarzania przyprawy w
kadziach aksolotlowych. Nie tylko potrzebujemy jej dla siebie, ale jest też ona bezcennym
towarem, którego możemy użyć, by przełamać monopol Bene Gesserit i stać się potęgą
handlową, co się nam słusznie należy.
Wygłosił tę wspaniałą mowę, jakby oczekiwał, że maskaradnicy wstaną i urządzą mu
owację.
– Nie – powiedział z naciskiem Khrone. – Nie jest to naszym zamiarem.
Uxtal był przerażony. Nigdy, nawet w najśmielszych marzeniach, nie przyszło mu na myśl
przeciwstawić się Starszemu, a to był zwykły maskaradnik! Skulił się i przycisnął do miedzianej
ściany, pragnąc się w nią wtopić. Nie tak miało być.
Zły i skonsternowany, Burah kręcił się na krześle.
– To my stworzyliśmy maskaradników, więc będziecie wypełniać nasze rozkazy. –
Prychnął i podniósł się. – Dlaczego w ogóle dyskutuję z wami o tym?
Wszyscy maskaradnicy jednocześnie wstali, jakby mieli wspólny umysł. Dzięki miejscom,
które zajmowali wokół stołu, blokowali Starszemu Burahowi drogę do wyjścia. Usiadł ponownie
na swoim wysokim krześle i teraz wydawał się zdenerwowany.
– Jesteś pewien, że to wy, Utraceni Tleilaxanie, nas stworzyliście? A może po prostu
znaleźliście nas podczas Rozproszenia? To prawda, w odległej, okrytej mrokiem przeszłości dał
nam początek pewien tleilaxański mistrz. Wprowadził ulepszenia i krótko przed narodzinami
Paula Muad’Diba wysłał nas na krańce wszechświata. Ale od tamtej pory stale się rozwijamy.
Twarze Khrone’a i jego towarzyszy nagle zatarły się i zmieniły, jakby równocześnie
zdjęto z nich woalki. Ich nijakie ludzkie rysy rozpłynęły się, a w ich miejsce pojawiły na powrót
pozbawione wyrazu oblicza, bezbarwne, ale irytująco niepodobne do ludzkich zbiory cech:
wpadnięte oczy przypominające czarne guziki, płaskie nosy, zwiotczałe usta. Ich skóra stała się
blada i plastyczna, szczątkowe włosy białe i szorstkie. Korzystając z mapy genetycznej, mogli
kształtować swoje mięśnie i skórę w dowolny sposób, przeistaczając się w imitację każdego
człowieka.
– Nie musimy już wkładać wysiłku w przedłużanie iluzji – oświadczył Khrone. – Dalsze
oszukiwanie jest stratą czasu.
Uxtal i Starszy Burah tylko patrzyli na nich.
– Dawno temu – ciągnął Khrone – pierwotni tleilaxańscy mistrzowie stworzyli zarodek
tego, czym się staliśmy. Ty, Starszy Burahu, i twoi towarzysze jesteście tylko wyblakłymi
kopiami, marnym wspomnieniem dawnej wielkości waszej rasy. Ubliża nam to, że uważacie się
za naszych panów.
Trzech maskaradników przesunęło się ku wysokiemu krzesłu, na którym siedział Starszy.
Jeden stanął za nim, dwóch pozostałych po jego bokach. Z każdą chwilą Burah wyglądał na
coraz bardziej przerażonego.
Uxtal czuł się tak, jakby miał zemdleć. Ledwie śmiał oddychać i chciał uciec, ale wiedział,
że na pokładzie tego statku jest więcej maskaradników niż ta ósemka. Nigdy nie uszedłby z
życiem.
– Skończcie z tym! Rozkazuję wam! – Burah próbował wstać, ale stojący po jego bokach
maskaradnicy trzymali go za obwisłe ramiona.
– Nic dziwnego, że inni nazywają was Utraconymi. Wy, mistrzowie z Rozproszenia,
zawsze byliście ślepi.
Stojący za Burahem maskaradnik wyciągnął ręce i zakrył mu oczy. Ścisnął je palcami
wskazującymi niczym żelaznym imadłem. Starszy wrzasnął. Jego gałki oczne pękły, po
policzkach pociekły mu krew i wodnisty płyn.
– Może twoi tleilaxańscy towarzysze mogliby stworzyć dla ciebie staromodne metalowe
oczy. A może bezpowrotnie przepadła i ta technologia?
Wrzaski Buraha nagle ucichły, kiedy maskaradnik przekręcił szarpnięciem jego głowę w
bok, łamiąc mu kark. Po paru chwilach zmiennokształtny wdrukował sobie obraz Tleilaxanina –
jego ciało drgnęło, skurczyło się i przybrało postać martwego Starszego. Kiedy transformacja
dobiegła końca, zgiął mały palec i uśmiechnął się do leżącego na podłodze zakrwawionego
identycznego ciała.
– Został zastąpiony jeszcze jeden – powiedział.
„Jeszcze jeden?” Uxtal zamarł, starając się powstrzymać krzyk i pragnąc stać się
niewidzialnym.
Zmiennokształtni odwrócili się do asystenta Starszego. Nie będąc w stanie zrobić nic
więcej, skulił się i wyciągnął ręce w geście kapitulacji, chociaż wątpił, czy to coś da. Zabiją go i
zastąpią. Nikt nigdy się o tym nie dowie. Z jego gardła wydobył się cichy jęk.
– Nie będziemy dłużej udawali, że jesteście naszymi panami – rzekł do niego Khrone.
Maskaradnicy odstąpili od zwłok Buraha. Jego kopia pochyliła się i wytarła zakrwawione
palce w ubranie Starszego.
– Jednakże dla potrzeb ogólnego planu musimy nadal używać pewnych tleilaxańskich
procedur i w tym celu zachowamy trochę oryginalnego materiału genetycznego... jeśli się
nadasz. – Khrone podszedł do Uxtala i twardo na niego spojrzał. – Rozumiesz teraz, jaka jest
tutaj hierarchia? Zdajesz sobie sprawę z tego, kto jest twoim prawdziwym panem?
Uxtal zdołał tylko wykrztusić ochrypłym głosem:
– T-tak, oczywiście.
Trzy lata tułaczki na tym statku! Nasz lud z pewnością rozumie te niewiarygodne poszukiwania
Ziemi Obiecanej. Jak zawsze, wytrwamy. Jak zawsze, będziemy cierpliwi. Mimo to
powątpiewający głos w mojej głowie pyta: „Czy ktokolwiek wie, dokąd lecimy?”
– rabbi, mowa do współwyznawców
na pokładzie statku pozaprzestrzennego
Żydowskim pasażerom dano całkowitą swobodę poruszania się po ogromnym statku i
pozwolono robić wszystko, czego zapragną, ale Sziena wiedziała, że w każdym więzieniu są
kraty, a każdy obóz ogrodzony jest płotem.
Jedyna Matka Wielebna wśród żydowskich uciekinierów, Rebecca, kobieta pilna i
wścibska, choć nienarzucająca się z tą ciekawością, sprawdzała, gdzie w jej przypadku
przebiegają te granice. Sziena zawsze uważała ją za osobę intrygującą. Była nietypową Matką
Wielebną, bo przeszła agonię przyprawową bez przygotowania, które dawało szkolenie Bene
Gesserit. Zdumiewało ją to, ale w historii zdarzały się już inne tego rodzaju anomalie. Sziena
często towarzyszyła Rebecce w kontemplacyjnych przechadzkach, które były raczej wyprawami
umysłu niż próbami dotarcia do jakiegoś konkretnego pokładu czy pomieszczenia.
– Mamy znowu kręcić się w kółko? – narzekał rabbi, wlokąc się za nimi. Jako były lekarz
Akademii Suka zawsze wolał ocenić sens czynności, zanim ją podjął. – Dlaczego mam tracić
czas na daremne poszukiwania, skoro powinno się studiować słowo Boże?
Rabbi zachowywał się tak, jakby zmuszały go do spacerowania z nimi. Według niego jego
obowiązkiem było studiowanie Tory dla samego studiowania, ale Sziena wiedziała, że
żydowskie kobiety mają ją studiować, by poznać praktyczne zastosowanie zawartych w niej
praw. Rebecca daleko wykroczyła również poza to.
– Całe życie jest podróżą – rzekła Sziena. – Życie unosi nas własnym tempem, bez
względu na to, czy wolimy biec, czy stać.
Łypnął na nią ze złością i spojrzał na Rebeccę, szukając u niej wsparcia, ale go nie
otrzymał.
– Nie cytuj mi banałów Bene Gesserit – powiedział. – Żydowski mistycyzm jest dużo
starszy od wszystkiego, co stworzyłyście wy, czarownice.
– Wolałbyś cytować waszą kabałę? Wiele moich wewnętrznych istnień studiowało ją
dogłębnie, chociaż z formalnego punktu widzenia nie miały do tego prawa. Żydowski mistycyzm
jest całkiem interesujący.
Rabbi sprawiał wrażenie kompletnie zaskoczonego, jakby mu coś ukradła. Poprawił
okulary na nosie i podszedł do Rebecki, starając się nie dopuścić, by ostatnie słowo należało do
Szieny.
Ilekroć starzec przyłączał się do ich rozmów, dochodziło do starcia między nim a Szieną.
Upierał się przy toczeniu sporów na gruncie nauki, nie przyjmując do wiadomości tego, co
dyktowała Szienie mądrość, którą przekazywały obecne w niej Inne Wspomnienia. Sprawiało to,
że czuła się praktycznie niewidzialna. Pomimo jej znaczenia na statku pozaprzestrzennym rabbi
uważał, że nie odegra istotnej roli w usunięciu zmartwień jego trzódki, a Rebecca dobrze robi,
zatrzymując swoje troski dla siebie.
Szli biegnącymi łukiem korytarzami, schodząc z jednego pokładu na drugi. Prowadziła
Rebecca. Splotła długie kasztanowe włosy w gruby warkocz przetykany tyloma pasmami
siwizny, że przypominał drewno wyrzucone przez fale na brzeg. Ubrana była w swoją zwykłą
luźną, burą suknię.
Rabbi szedł tuż obok niej, manewrując tak, żeby Sziena trzymała się za nimi. Wydawało
jej się to zabawne.
Rabbi nie przegapił żadnej okazji, by pouczyć Rebeccę, kiedy uznał, że jej myśli zbłądziły
poza wąski zakres tego, co uważał za właściwe zachowanie. Często patrzył na nią z dezaprobatą,
przypominając jej, że w jego oczach została nieodwracalnie splamiona przez to, co zrobiły jej
Bene Gesserit. Mimo pogardy i zmartwienia starca Sziena wiedziała, że zgromadzenie
pozostanie zawsze wdzięczne Rebecce.
Przed wiekami Żydzi zawarli z Bene Gesserit pakt o wzajemnej ochronie. Zgromadzenie
zapewniało im azyl w różnych momentach historii, ukrywając ich, ratując przed pogromami i
uprzedzeniami, kiedy gwałtowne przypływy nietolerancji zwracały się przeciw dzieciom Izraela.
W zamian Żydzi zobowiązani byli chronić Bene Gesserit przed Dostojnymi Matronami.
Kiedy nieokiełznane dziwki przybyły na Lampadas, planetę będącą biblioteką
zgromadzenia, zamierzając ją zniszczyć, Bene Gesserit połączyły swoje pamięci. Miliony istnień
spływały do tysięcy umysłów, te tysiące zostały przedestylowane w setki, owe setki zaś
połączyły się w jedno w Matce Wielebnej Lucylli, która uciekła z tą niezastąpioną wiedzą.
Umknąwszy na Gammu, Lucylla błagała ukrytych Żydów o udzielenie schronienia, ale
przyleciały tam również polujące na nią Dostojne Matrony. Jedynym sposobem zachowania
mnóstwa obecnych w jej umyśle istnień mieszkanek Lampadasa było podzielenie się nimi z
nieoczekiwanym biorcą – nietypową Matką Wielebną Rebeccą – a potem złożenie swego życia
w ofierze.
A zatem Rebecca przyjęła te wszystkie rozpaczliwe, rozkrzyczane myśli i przechowywała
je w swoim mózgu, nawet gdy dziwki zabiły Lucyllę. W końcu oddała ten bezcenny skarb Bene
Gesserit, które szeroko rozprowadziły wiedzę ocaloną z Lampadasa wśród kobiet z kapituły. Tak
oto Żydzi wykonali swoje stare zobowiązanie.
„Dług to dług – myślała Sziena. – Honor to honor. Prawda to prawda”.
Wiedziała jednak, że to doznanie na zawsze zmieniło Rebeccę. Jak mogła się nie zmienić,
skoro przez pewien czas żyła życiem milionów Bene Gesserit – milionów, które myślały inaczej,
które doświadczyły wielu zdumiewających rzeczy, które akceptowały zachowania i opinie
uważane przez rabbiego za wyklęte? Nic dziwnego, że Sziena i Rebecca przerażały go i
onieśmielały. Co do Rebecki, to chociaż podzieliła się zachowanymi wspomnieniami z innymi,
nadal nosiła kalejdoskopowe łańcuchy następujących po sobie istnień i podróżowała w ich
wieloraką przeszłość. Jak można było oczekiwać, że odrzuci je i powróci do zwykłej,
przyswajanej pamięciowo wiedzy? Straciła niewinność. Nawet rabbi musiał to zrozumieć.
Starzec był nauczycielem i mentorem Rebecki. Przed wydarzeniami na Lampadasie mogła
z nim dyskutować, wyostrzając intelekt, ale nigdy nie wątpiła w to, co mówił. Sziena współczuła
jej z powodu tego, co ta kobieta utraciła. Teraz Rebecca musi widzieć ogromne luki nawet w
pojmowaniu rabbiego. To straszne odkryć, że twój mentor niewiele wie i rozumie. Pogląd starca
na wszechświat obejmował jedynie wierzchołek góry lodowej. Rebecca wyznała kiedyś Szienie,
że brakuje jej poprzednich, niewinnych relacji z ojcem, ale nie ma do nich powrotu.
Idąc obok Rebecki energicznym krokiem, rabbi poprawił białą jarmułkę na łysiejącej
głowie. Ciemne, za duże okrętowe ubranie wisiało na nim – był drobnej budowy – ale nie
zgadzał się, by je przerobiono albo uszyto dla niego nowe. W ostatnich latach jego siwa broda
zupełnie zbielała, kontrastując z ogorzałą, szorstką skórą, ale wciąż cieszył się znakomitym
zdrowiem.
Chociaż pojedynki słowne zdawały się nie przeszkadzać Rebecce, Sziena nauczyła się nie
naciskać na rabbiego zbyt mocno w filozoficznych dyskusjach. Ilekroć zaczynało mu brakować
argumentów, starzec przytaczał z żarem jakiś werset z Tory, bez względu na to, czy rozumiał
znaczenia wewnątrz znaczeń, i oddalał się z udawanym triumfem.
Cała trójka przechodziła z pokładu na pokład, aż dotarła do poziomu aresztu. Skradziony
statek pozaprzestrzenny zbudowany został przez ludzi z planet Rozproszenia, a latały nim
Dostojne Matrony, prawdopodobnie wspierane przez dwulicową Gildię Kosmiczną. Na każdym
dużym statku – już od czasów, kiedy po morzach niemal doszczętnie zapomnianej Ziemi
pływały żaglowce – znajdowały się zamknięte pomieszczenia, w których osadzano
niezdyscyplinowanych osobników. Odkąd rabbi zorientował się, dokąd prowadzi ich Rebecca,
wyglądał na zdenerwowanego.
Oczywiście Sziena wiedziała, kto trzymany jest w areszcie – Futarzy. Jak często Rebecca
odwiedzała te istoty? Były w połowie zwierzętami. Sziena zastanawiała się, czy dziwki
wykorzystywały te cele jako Izby tortur, jak to było w starożytnej Bastylii. A może na tej
jednostce trzymano niebezpiecznych więźniów?
Niebezpiecznych. Żadni nie mogli być bardziej niebezpieczni niż ci czterej Futarzy –
bestie stworzone w mrokach Rozproszenia, muskularne hybrydy równie blisko spokrewnione ze
zwierzętami, jak z ludźmi. Stworzenia te były urodzonymi łowcami o szorstkich włosach,
długich kłach i ostrych pazurach – zwierzętami hodowanymi do tropienia i zabijania.
– Po co tam idziemy, córko? Czego szukasz u tych... tych nieludzkich stworzeń?
– Szlachetna pasja – stwierdziła Sziena zza ich pleców.
Rabbi obrócił się.
– Niektórych odpowiedzi nie powinno się nigdy poznać! – warknął do niej.
– A niektóre pomagają nam zabezpieczać się przed nieznanym – powiedziała Rebecca, ale
jej ton wyraźnie świadczył, że wie, iż nigdy go nie przekona.
Rebecca i Sziena zatrzymały się przed przezroczystą ścianą jednej z cel, natomiast rabbi
wolał teraz trzymać się za nimi. Futarzy zawsze intrygowali Szienę, a jednocześnie przejmowali
ją odrazą. Nawet tak długo uwięzieni, zachowali umięśnione ciała, bez przerwy krążąc po
pomieszczeniu. Bestie poruszały się bez celu, oddzielone od reszty statku ścianami aresztu –
chodziły od bocznej ściany do plazowych drzwi, od nich do tylnej ściany i tak w kółko,
sprawdzając granice zamknięcia.
„Drapieżcy są optymistami – pomyślała Sziena. – Muszą nimi być”. Widziała
przepełniającą ich energię, wyczuwała ich prymitywne potrzeby. Futarzy tęsknili do tego, by
znowu biegać po lesie, tropić i zaganiać zwierzynę, a w końcu zatapiać pazury i kły w jej
niestawiających oporu ciałach.
Podczas bitwy na Gammu żydowscy uchodźcy uciekli do sił Bene Gesserit, domagając się
ochrony gwarantowanej im przez stary układ. W tym samym czasie na pokład dostało się
czterech Futarów, prosząc, by zabrano ich do „Przewodników”. Od tej pory trzymano te
półludzkie stworzenia na statku pozaprzestrzennym, dopóki Bene Gesserit nie zdecydują, co z
nimi zrobić. Kiedy jednostka odleciała donikąd, Sziena i Duncan zabrali ich wszystkich ze sobą.
Wyczuwszy przybyszów, jeden z Futarów podbiegł do plazowej ściany celi. Przycisnął się
do niej, szorstkie włosy na jego ciele zjeżyły się, oliwkowozielone oczy zapłonęły
zaciekawieniem.
– Wy Przewodnicy? – Węszył, ale plazowa bariera nie przepuszczała zapachów. Z
widocznym rozczarowaniem i lekceważeniem opuścił ramiona i chyłkiem się oddalił. – Wy nie
Przewodnicy.
– Cuchnie tutaj, córko. – Głos rabbiego drżał. – Coś musiało się stać z przewodami
wentylacyjnymi systemu recyrkulacji.
Sziena nie wyczuwała żadnej różnicy zapachu.
Rebecca spojrzała na niego z ukosa z wyzywającą miną.
– Dlaczego tak ich nienawidzisz, rabbi? Nie mogą nic poradzić na to, kim są.
Czyżby miała na myśli również siebie?
– Nie są boskimi stworzeniami – odparł gładko. – Kilaim. Tora całkiem wyraźnie zabrania
mieszania gatunków. Dwa różne zwierzęta nie mogą orać pola, idąc w tym samym zaprzęgu. Ci
Futarzy są... źli pod wieloma względami. – Spojrzał ze złością na Rebeccę. – O czym powinnaś
dobrze wiedzieć, córko.
Czterej Futarzy nadal niespokojnie krążyli po celi. Rebecca nie miała żadnego pomysłu,
jak im pomóc. W czasie Rozproszenia „Przewodnicy” wyhodowali Futarów na jakichś planetach
do osaczania i zabijania Dostojnych Matron, które z kolei schwytały kilka z tych istot.
Dostrzegłszy swą szansę na Gammu, ci zwierzoludzie uciekli.
– Dlaczego tak bardzo chcecie się dostać do tych Przewodników? – zwróciła się Sziena do
Futara, nie wiedząc, czy zrozumie pytanie.
Bestia poderwała wężowym ruchem głowę i podeszła do ściany.
– Potrzebować Przewodników.
Nachyliwszy się bliżej, Sziena zobaczyła dzikość w jej oczach, ale dostrzegła również
inteligencję połączoną z tęsknotą.
– Dlaczego potrzebujecie Przewodników? Czy oni są waszymi panami? A może jest
między wami silniejsza więź?
– Potrzebować Przewodników. Gdzie Przewodnicy?
Rabbi potrząsnął głową, ponownie ignorując Szienę.
– Widzisz, córko? Zwierzęta nie potrafią zrozumieć, co to wolność. Nie pojmują niczego
poza tym, co zostało im wpojone podczas tresury.
Chwycił chude ramię Rebecki, udając, że czepia się go, bo jest bez sił, i odciągnął ją od
celi. Sziena wyczuła w zachowaniu starca odrazę buchającą niczym żar z paleniska.
– Te hybrydy to obrzydliwość – powiedział cichym głosem, w którym pobrzmiewał jego
własny dziki pomruk.
Rebecca wymieniła szybkie, porozumiewawcze spojrzenie z Szieną.
– Widziałam dużo większych obrzydliwości, rabbi – odparła.
Było to coś, co potrafiła zrozumieć każda Matka Wielebna.
Kiedy odwróciły się od ściany aresztu, Sziena ujrzała z zaskoczeniem, że z windy
wychodzi Garimi i szybko rusza w ich stronę z gracją i w milczeniu typowym dla Bene Gesserit.
Miała pobladłą, zmienioną twarz.
– Większe obrzydliwości? – powiedziała. – Właśnie znaleźliśmy jedną. Coś, co dziwki
zostawiły dla nas.
Sziena poczuła, że ma ściśnięte gardło.
– Co?
– Starą salę tortur. Odkrył ją Duncan. Prosi, żebyś przyszła.
Składamy to ciało naszej siostry na wieczny odpoczynek, chociaż jej umysł i wspomnienia nigdy
nie zgasną. Nawet śmierć nie zdoła oderwać Matki Wielebnej od jej dzieła.
– ceremonia pogrzebowa Bene Gesserit
Jako dowódca polowy baszar Miles Teg brat udział w tylu pogrzebach, że trudno by mu je
było zliczyć. Jednak ta ceremonia wydawała się niesamowicie nieznana, wyrażała dawne
cierpienia, o których Bene Gesserit nie chciały zapomnieć.
Wszyscy obecni na statku zgromadzili się na głównym pokładzie obok jednego z małych
luków towarowych. Chociaż pomieszczenie było duże, stu pięćdziesięciu uczestników ceremonii
stłoczyło się przy ścianach. Na podwyższonej platformie pośrodku stanęły Sziena, Garimi i dwie
inne Matki Wielebne – Elyen i Calissa. Tuż przy drzwiach luku leżało pięć owiniętych czarnym
materiałem zwłok wydobytych z sali tortur Dostojnych Matron.
Nieopodal Tega, obok Szieny, stal Duncan, opuściwszy mostek na czas trwania
uroczystości pogrzebowych. Chociaż pozornie był kapitanem statku pozaprzestrzennego, Bene
Gesserit nigdy nie pozwoliłyby, żeby dowodził nimi mężczyzna, nawet ghola, który przeżył już
ze sto żywotów.
Od wynurzenia się z dziwnie zniekształconego, innego wszechświata Duncan ani razu nie
uruchomił silników Holtzmana ani nie wybrał żadnego kursu. Bez wskazówek nawigacyjnych
każdy skok przez zagiętą przestrzeń niósł ze sobą poważne ryzyko, tak więc teraz statek wisiał w
przestrzeni kosmicznej bez współrzędnych. Duncan mógł sporządzić mapy okolicznych układów
gwiezdnych i zaznaczyć planety możliwe do zbadania, lecz pozwolił statkowi dryfować.
W ciągu trzech lat spędzonych w innym wszechświecie nie napotkali nawet śladu starca i
staruszki ani owej cienkiej niby pajęczyna sieci, która – jak upierał się Duncan – nadal była na
nich zastawiona. Chociaż Teg nie podawał w wątpliwość jego obaw przed tajemniczymi
łowcami, których tylko on potrafił dostrzec, młody baszar pragnął zakończenia – lub choćby
sensu – ich odysei.
Usta Garimi ułożyły się w grymas, kiedy patrzyła na zmumifikowane ciała.
– Widzicie, miałyśmy rację, opuszczając Kapitularz. Czy potrzebujemy jakichkolwiek
dalszych dowodów na to, że czarownice i dziwki nie pasują do siebie?
Sziena podniosła głos, zwracając się do wszystkich.
– Trzy lata wieźliśmy ciała naszych poległych sióstr, nie wiedząc o tym. Przez cały ten
czas nie mogły one zaznać spokoju. Te Matki Wielebne zginęły, nie podzieliwszy się swoją
wiedzą z innymi, nie dodawszy swoich istnień do Innych Wspomnień. Możemy się tylko
domyślać, ale nigdy się tego nie dowiemy, jakie cierpiały katusze, zanim dziwki je zabiły.
– Jednak wiemy, że odmówiły ujawnienia tych informacji dziwkom, które próbowały je z
nich wydusić – odezwała się Garimi. – Do zawarcia przez Murbellę owego niecnego sojuszu
Kapitularz pozostawał nietknięty, a nasza tajna wiedza bezpieczna.
Teg pokiwał głową. Kiedy Dostojne Matrony wróciły do Starego Imperium, domagały się,
by Bene Gesserit wyjawiły im sekret manipulowania biochemią ciała, przypuszczalnie po to, by
móc się uchronić przed dalszymi epidemiami w rodzaju tych, które zesłał na nie wróg. Całe
zgromadzenie odmówiło. A potem siostry ginęły za to.
Nikt nie znał pochodzenia Dostojnych Matron. Po Czasach Głodu, gdzieś na najdalszych
krańcach Rozproszenia, jakieś nietypowe Matki Wielebne mogły się zderzyć z resztkami
rybomównych Leto II. Ale to ewentualne połączenie nie wyjaśniało, skąd w ich wyposażeniu
genetycznym wziął się zalążek mściwej agresywności. Ogarnięte furią z powodu odmowy Bene
Gesserit, a później starych Tleilaxan, dziwki niszczyły całe planety. Teg wiedział, że w ciągu
minionych dziesięciu lat w wielu izbach tortur musiało się znaleźć i zginąć mnóstwo Matek
Wielebnych.
Na Gammu stary baszar na własnej skórze poznał stosowane przez Dostojne Matrony
metody przesłuchiwania jeńców i ich potworne urządzenia. Nawet zahartowany dowódca
wojskowy nie był w stanie znieść niewiarygodnego bólu, jaki wywoływały ich sondy T.
Przeżycia te zasadniczo go odmieniły, choć nie w taki sposób, jak spodziewały się te kobiety...
Podczas uroczystości Sziena wymieniła imiona pięciu ofiar, które odczytano z
identyfikatorów znalezionych w ich sukniach, po czym zamknęła oczy i pochyliła głowę. To
samo zrobili wszyscy obecni w sali. Ów moment ciszy był dla Bene Gesserit odpowiednikiem
modlitwy, czasem, kiedy każda siostra słała prywatne błogosławieństwo duszom tych, które
leżały przed nimi.
Potem Sziena i Garimi zaniosły jedno ze spowitych w czerń ciał do hermetycznej komory
luku. Wyszedłszy z małej krypty, pozwoliły Elyen i Calissie przenieść do luku następne ciało.
Sziena odmówiła przyjęcia pomocy od Tega czy Duncana.
– To przypomnienie o strasznym okrucieństwie dziwek jest ciężarem, który musimy
dźwigać same – oświadczyła.
Kiedy wszystkie zmumifikowane zwłoki zostały z szacunkiem umieszczone w komorze,
Sziena zamknęła wewnętrzne drzwi do niej i włączyła jej układy.
Zgromadzeni trwali w ciszy, słuchając szumu wysysanego powietrza. W końcu otworzyły
się zewnętrzne drzwi luku i pięć ciał wypłynęło z niego ze smużkami resztek atmosfery.
Dryfowały bez domu... jak wszyscy na pokładzie Itaki. Przez pewien czas owinięte czarnymi
całunami zwłoki towarzyszyły statkowi niczym satelity, potem jednak zaczęły się powoli coraz
bardziej oddalać, aż wreszcie stały się niewidoczne na tle wiecznej nocy panującej w kosmosie.
Duncan Idaho patrzył przez iluminator na malejące stopniowo kształty. Teg spostrzegł, że
znalezienie ciał i sali tortur poruszyło go. Nagle Duncan zesztywniał i z niepokojem przysunął
się do plazu, chociaż młody baszar nie widział w otchłani przestrzeni niczego prócz odległych
gwiazd.
Teg znał go jednak lepiej niż ktokolwiek na pokładzie.
– Duncan, co się...?
– Sieć! Nie widzisz jej? – Okręcał się. – Sieć zarzucona przez starca i staruszkę. Znowu
nas znaleźli... a na mostku nawigacyjnym nie ma nikogo! – Roztrącając na boki Bene Gesserit i
ludzi rabbiego, Duncan rzucił się do drzwi sali. – Muszę uruchomić silniki Holtzmana i zagiąć
przestrzeń, nim ta sieć nas zagarnie!
Dzięki szczególnej wrażliwości – być może wywołanej przez markery genów, które jego
tleilaxańscy twórcy umieścili w ciele gholi – Duncan jako jedyny przenikał wzrokiem zwiewną
tkankę wszechświata. Po trzech latach para staruszków ponownie odnalazła statek
pozaprzestrzenny.
Teg pobiegł za nim, ale wiedział, że winda będzie o wiele za wolna. Wiedział też, że w
chaosie i nagłym ogólnym zamieszaniu będzie mógł zrobić coś, co w innych okolicznościach bał
się zrobić. Przemknąwszy obok tłumu tych, którzy przyszli zobaczyć pochówek w przestrzeni, i
minąwszy rurę windy, wbiegł do pustego korytarza. Tam, z dala od zbyt ciekawskich oczu,
Miles Teg przyspieszył.
O tej jego zdolności wiedziało niewiele osób, mimo że wzmianki i plotki o niemożliwych
rzeczach, których dokonał stary baszar, mogły wzbudzić pewne podejrzenia. Podczas tortur,
którym poddały go Dostojne Matrony, odkrył u siebie umiejętność niezwykłego przyspieszania
procesów metabolicznych i poruszania się z niewiarygodną prędkością. Rozrywająca umysł
męka wywoływana przez ixańską sondę T wyzwoliła w jakiś sposób ten nieznany dar z jego
atrydzkich genów. Gdy jego ciało przyspieszało, wszechświat zdawał się zwalniać i poruszał się
tak, że zwykłe stuknięcie wystarczało, by zabić tego, kto chciał go pojmać. W ten sposób
zgładził setki Dostojnych Matron i ich pachołków w jednej z ich twierdz na Gammu. Nowe ciało
zachowało tę sprawność, ale zademonstrował ją tylko raz, w chwili przebudzenia się jako ghola.
Jego dziesięcioletnie ciało było zbyt drobne, by wytrzymać to obciążenie. Było to lata temu.
Teraz pędził pustym korytarzem, czując żar swojego metabolizmu, tarcie powietrza na
twarzy. Wdrapał się po szczeblach drabin dostępu znacznie szybciej, niż mogłaby kiedykolwiek
dojechać winda.
Nie wiedział, jak długo uda mu się utrzymać ten dar w tajemnicy, ale wiedział, że musi to
zrobić. W przeszłości, za sprawą jednego przypadku, który nadal wzbudzał w nich trwogę,
siostry ze zgromadzenia wykazywały małą tolerancję wobec mężczyzn ze szczególnymi
zdolnościami i Teg był pewien, że są odpowiedzialne za śmierć wielu takich „męskich
obrzydliwości”. Bojąc się stworzenia następnego Kwisatz Haderach, odrzuciły wiele
potencjalnych korzyści.
Przypominało mu to sposób, w jaki ludzka cywilizacja zrezygnowała po Dżihadzie
Butleriańskim ze wszystkich aspektów skomputeryzowanych technologii z powodu nienawiści
do okrutnych myślących maszyn. Znał stare powiedzenie o „wylewaniu dziecka z kąpielą” i
obawiał się, że podobny los mógłby spotkać jego, gdyby Bene Gesserit dowiedziały się, że ma
wyjątkowy dar.
Wpadł na mostek i podbiegł do panelu sterowniczego silników. Wyjrzał przez szeroki
plazowy iluminator. Przestrzeń wydawała się cicha i spokojna. Chociaż nie widział żadnych
oznak zamykania się śmiercionośnej sieci, nie podawał w wątpliwość zdolności Duncana.
Jego palce migały tak szybko, że widać było jedynie zamazaną plamę nad przyciskami.
Uruchomił ogromne silniki Holtzmana i – bez Duncana oraz nawigatora – obrał kurs na chybił
trafił. Jaki miał wybór? Miał tylko nadzieję, że nie rzuci Itaki w gwiazdę albo jakąś znajdującą
się na jej drodze planetę. Chociaż była to straszna możliwość, pomyślał, że lepsze to, niż dostać
się w łapy starca i staruszki.
Przestrzeń zagięła się i statek wpadł w jej fałdę, po czym wyłonił się gdzie indziej, daleko
od miejsca, w którym starały się owinąć wokół niego zwiewne sploty sieci, daleko od
dryfujących ciał pięciu zamęczonych Bene Gesserit.
Pozwoliwszy sobie w końcu poczuć się bezpiecznie, Teg wrócił do normalnego tempa. Żar
bił od niego jak z pieca, a po głowie i policzkach ściekał mu pot. Czuł się, jakby spalił rok
swojego życia. Dopadł go potworny głód. Drżąc, osunął się na oparcie fotela. Niebawem będzie
musiał spożyć tyle kalorii, by zrekompensować ogromną ilość tych, które przed chwilą zużył,
głównie węglowodanów ze wzmacniającą dawką melanżu.
Otworzyły się drzwi i na mostek wpadł Duncan Idaho. Spostrzegłszy Tega przy panelu
sterowniczym, zatrzymał się i wyjrzał przez plaz, zdumiony, że widzi nowy gwiezdny krajobraz.
– Sieć zniknęła. – Dysząc, zwrócił na Tega pytający wzrok. – Miles, jak się tu dostałeś?
Co się stało?
Teg odwrócił jego uwagę od tego oczywistego pytania.
– Zagiąłem przestrzeń... dzięki twojemu ostrzeżeniu. Pobiegłem do innej windy, którą
natychmiast się tutaj dostałem. Musiała być szybsza od twojej. – Wytarł pot z czoła. Duncan
sceptycznie – co było po nim wyraźnie widać – odniósł się do jego wyjaśnienia, więc baszar
poszukał innego sposobu, by skierować jego uwagę w inną stronę. – Wydostaliśmy się z tej
sieci?
Duncan popatrzył na otaczającą ich pustkę.
– Jest niedobrze, Miles – powiedział. – Jak tylko wskoczyliśmy z powrotem do normalnej
przestrzeni, łowcy znowu pochwycili nasz zapach.
Czy jest straszniejsze doznanie od tego, które ogarnia cię, kiedy stoisz na skraju otchłani i
spoglądasz w pustą przyszłość? Kiedy widzisz nie tylko swoją zagładę, ale również zagładę
wszystkiego, czego dokonali twoi przodkowie? Jeśli my, Tleilaxanie, pogrążymy się w przepaści
nicości, to czy długa historia naszej rasy nie będzie mieć żadnego znaczenia?
– tleilaxański mistrz Scytale, Mądrość dla mojego następcy
Po pogrzebie w przestrzeni kosmicznej i alarmie z powodu niewidzialnej sieci ostatni
prawdziwy tleilaxański mistrz siedział w swojej celi i kontemplował własną śmiertelność.
Kiedy Sziena i Duncan uciekli z Kapitularza, Scytale od ponad dziesięciu lat był więziony
na pokładzie statku pozaprzestrzennego. Teraz nie był już po prostu jeńcem chronionym przed
polującymi na niego Dostojnymi Matronami. Statek został ciśnięty... Scytale nie wiedział gdzie.
Oczywiście dziwki napływające tłumnie na Kapitularz zabiłyby go, kiedy tylko
dowiedziałyby się o jego istnieniu. Zarówno on, jak i Duncan Idaho byli skazani na śmierć.
Przynajmniej tutaj Scytale był chroniony przed Murbellą i jej sługusami. Ale nie brakowało
innych zagrożeń.
Na Kapitularzu trzymano go w pomieszczeniach, do których nie docierało światło dzienne.
Dlatego czarownice mogły łatwo zmienić pokładowy cykl dnia i nocy, tworząc podstępną iluzję,
by zaburzyć jego rytm biologiczny. Mogły łatwo sprawić, by zapomniał o świętach i źle oceniał
upływ czasu, chociaż gołosłownie zapewniały go o poparciu dla Wielkiej Wiary Tleilaxan,
utrzymując, że również one znają i poważają święte prawdy Islamiyatu.
Scytale podciągnął kościste nogi pod brodę i objął rękami chude łydki. To nie było ważne.
Chociaż teraz mógł poruszać się swobodnie w dużej części ogromnego statku, wcześniejsze
uwięzienie było nieznośnym marnotrawstwem dni i lat, bez względu na to, na jakie mniejsze
jednostki podzielono ten okres. A przestronność surowej kwatery i obszaru zamknięcia nie
sprawiły bynajmniej, że zapomniał, iż nadal jest uwięziony. Pozwalano mu opuszczać ten pokład
tylko pod ścisłym nadzorem. Czego się obawiali? Co mógłby zrobić, skoro upłynęło już tyle
czasu? Jeśli Itaka miałaby bez końca błądzić, będą musieli wreszcie podnieść szlabany. Niemniej
jednak wolał się trzymać z daleka od innych pasażerów.
Już od dawna nikt z nim nie rozmawiał. „Podli Tleilaxanie!” Myślał, że boją się jego
piętna... a może po prostu sprawiało im przyjemność izolowanie go. Nikt nigdy nie wyjaśnił mu,
jakie mają plany ani dokąd zmierza ten ogromny statek.
Ta czarownica Sziena wiedziała, że coś ukrywa. Nie mógł jej okłamywać – nie
przyniosłoby to nic dobrego. Na początku podróży tleilaxański mistrz niechętnie wyjawił metodę
wytwarzania przyprawy w kadziach aksolotlowych. Znajdujące się na statku zasoby melanżu
były ewidentnie niewystarczające dla ludzi na pokładzie, więc zaoferował rozwiązanie tego
problemu. Wyjawienie pierwszego sekretu – jednej z najcenniejszych kart przetargowych –
leżało też w jego interesie, bo Scytale bał się skutków odstawienia przyprawy. Targował się
zawzięcie z Szieną i w końcu przystał na dostęp do bibliotecznej bazy danych i prawo
poruszania się po dużo większej części statku.
Sziena wiedziała, że ma jeszcze co najmniej jeden ważny sekret, niewiarygodnie istotną
wiedzę. Ta czarownica wyczuwała to! Ale nigdy nie został doprowadzony do ostateczności, co
zmusiłoby go do ujawnienia tego, co miał w zanadrzu. Jeszcze nie.
Z tego, co wiedział, był jedynym żyjącym prawdziwym mistrzem. Utraceni zdradzili jego
lud, sprzymierzywszy się z Dostojnymi Matronami, które zniszczyły jeden tleilaxański świat po
drugim. Kiedy uciekał z Tleilaxa, widział, jak zawzięte dziwki przypuszczają atak na sam święty
Bandalong. Na myśl o tym do oczu napłynęły mu łzy.
„Czy z braku innych jestem teraz Mahadżem, mistrzem mistrzów?”
Uciekł przed szalejącymi Dostojnymi Matronami i zażądał od Bene Gesserit, by udzieliły
mu schronienia na Kapitularzu. O, czarownice zapewniły mu bezpieczeństwo, ale nie miały
ochoty z nim negocjować, dopóki nie wyda swoich świętych sekretów. Żadna z nich!
Początkowo zgromadzenie chciało informacji o tleilaxańskich kadziach aksolotlowych, by móc
tworzyć własne ghole, i Scytale zmuszony był ich udzielić. Rok po zniszczeniu Rakis
wyhodowały gholę baszara Milesa Tega. Następnie Matka Przełożona naciskała, by wyjaśnił, jak
wykorzystuje się te kadzie do produkcji melanżu, ale Scytale odmówił, uważając, że byłoby to
zbyt wielkie ustępstwo.
Niestety, zbyt dobrze strzegł tej szczególnej wiedzy, zbyt długo zwlekał z rzuceniem na
stół tej karty. Kiedy w końcu zdecydował się wyjawić zasady produkcji przyprawy w kadziach
aksolotlowych, Bene Gesserit już znalazły rozwiązanie. Sprowadziły małe czerwie pustyni, było
więc pewne, że pojawi się też przyprawa. Był głupi, że negocjował z nimi! Że im zaufał! Ta
karta przetargowa stała się bezużyteczna i była taka do czasu, aż pasażerowie Itaki zaczęli
potrzebować melanżu.
Ze wszystkich sekretów Scytale’a pozostał tylko największy, ale nawet okropna potrzeba,
którą odczuwał, nie była wystarczająco wielka, by go wyjawić. Aż do teraz.
Wszystko się zmieniło. Wszystko.
Spojrzał na nietknięty posiłek. Pokarm powindah, nieczysty pokarm obcych. Starali się to
ukryć, żeby jadł, ale zawsze podejrzewał, że używali nieczystych substancji. Nie miał jednak
wyboru. Czy Prorok wolałby, żeby umarł z głodu, zamiast jeść niedopuszczalną żywność...
zwłaszcza teraz, kiedy był ostatnim wielkim mistrzem? Tylko on dźwigał przyszłość swojego
wielkiego niegdyś ludu, tylko on miał zawiłą wiedzę o języku Boga. Jego przetrwanie było
ważniejsze niż kiedykolwiek.
Chodził w tę i z powrotem po swoich pomieszczeniach, mierząc rozmiary więzienia
drobnymi krokami. Ciążyła mu cisza. Dokładnie wiedział, co musi zrobić. Pozbędzie się resztek
godności i ukrytej wiedzy, ale w zamian musi dostać jak najwięcej.
Nie zostało wiele czasu!
Kiedy minęła fala zawrotów głowy, wywrócił mu się żołądek i Scytale złapał się za
brzuch. Osuwając się na pryczę, starał się odegnać dudnienie w głowie i zapanować nad skrętem
kiszek. Czuł w środku pełzającą śmierć. Zaczęła się postępująca degeneracja ciała, przenikając
jego tkanki, włókna mięśni i nerwy.
Tleilaxańscy mistrzowie nigdy nie byli przygotowani na taką ewentualność. Scytale i inni
mistrzowie przeżyli wiele żywotów. Ich ciała umierały, ale za każdym razem ożywiano ich, a ich
pamięć budziła się w kolejnych gholach. Zawsze rósł w kadzi nowy duplikat, gotowy do
wykorzystania, gdy zaistnieje potrzeba.
Jako genetyczni czarodzieje wielcy Tleilaxanie stworzyli sobie drogę prowadzącą od
jednego ciała do drugiego. Było tak od tylu tysiącleci, że mistrzowie stali się zbyt pewni siebie.
Dumni i zaślepieni, nie zastanawiali się nad tym, w jaką otchłań może ich rzucić los.
Teraz planety Tleilaxan były opanowane przez Dostojne Matrony, ich laboratoria
spustoszone, wszystkie ghole mistrzów – zniszczone. Nie czekało w pogotowiu nowe wcielenie
Scytale’a. Nie miał dokąd się zwrócić.
A umierał.
Tworząc jednego gholę po drugim, tleilaxańscy mistrzowie nie tracili energii na osiąganie
doskonałości, która – jak uważali – byłaby w oczach Boga arogancją, jako że każdy twór
człowieka musi mieć wady. Tym samym ghole mistrzów miały skumulowane genetyczne błędy,
które w rezultacie doprowadziły do tego, że każde kolejne ciało żyło krócej.
Scytale i inni mistrzowie wmawiali sobie, że skrócony czas życia jest sprawą nieistotną,
ponieważ mogą po prostu odrodzić się w nowym, świeżym ciele. Jakie znaczenie miało dziesięć
czy dwadzieścia lat więcej, dopóki łańcuch przebudzonych gholi pozostawał nieprzerwany?
Niestety, teraz Scytale widział, że był to fatalny błąd. Został sam. Nie miał ani jednego
swojego gholi oraz dostępu do kadzi aksolotlowych, w których mógłby go stworzyć. Ale mogły
to zrobić czarownice...
Nie wiedział, ile zostało mu czasu.
Ściśle dostrojony do swoich procesów fizjologicznych, Scytale przeżywał męki z powodu
postępującego zwyrodnienia jego ciała. Gdyby podszedł do tego optymistycznie, mógłby liczyć,
że zostało mu piętnaście lat. Wcześniej zawsze uparcie bronił ostatniego sekretu ukrytego w jego
ciele, odrzucając wszelkie propozycje przehandlowania go. Ale jego opór został już złamany.
Jako jedyny żyjący strażnik tleilaxańskich tajemnic i pamięci, nie mógł ryzykować i dłużej
zwlekać. Przetrwanie było ważniejsze od sekretów.
Dotknął piersi, wiedząc, że pod skórą ma wszczepioną dotąd niewykrytą kapsułkę
zeroentropijną, miniaturową skarbnicę zachowanych komórek, które Tleilaxanie gromadzili od
tysięcy lat. Zawierała ona pobrany potajemnie ze zwłok materiał genetyczny osób, które
odegrały kluczową rolę w dziejach: tleilaxańskich mistrzów, maskaradników, a nawet Paula
Muad’Diba, księcia Leto Atrydy i Jessiki, Chani, Stilgara, Tyrana Leto II, Gurneya Hallecka,
Thufira Hawata i innych legendarnych postaci, od Sereny Butler i Xaviera Harkonnena z czasów
Dżihadu Butleriańskiego poczynając.
Zgromadzenie żeńskie będzie za wszelką cenę chciało to mieć. Całkowita swoboda
poruszania się po statku okaże się drobnym ustępstwem w porównaniu z tym, czego zażąda jako
prawdziwej rekompensaty. „Mojego gholi” – pomyślał. Kontynuacji życia.
Scytale z trudem przełknął ślinę i poczuł w ciele macki śmierci. Wiedział, że nie będzie
już odwrotu. „Przetrwanie jest ważniejsze od sekretów” – powtarzał sobie w zaciszu umysłu.
Wysłał sygnał, by wezwać Szienę. Złoży czarownicom ofertę, której nie będą w stanie
zignorować.
Nosimy w głowach naszego Graala. Jeśli kiedykolwiek pojawi się w twojej świadomości,
trzymaj go delikatnie i w nabożnym skupieniu.
– Matka Przełożona Darwi Odrade
Powietrze pachniało surową, nieprzetworzoną przyprawą, unosił się w nim gryzący zapach
zabójczej Wody Życia. Woń strachu i tryumfu, agonii, której musiały stawić czoło wszystkie
potencjalne Matki Wielebne.
„Proszę – błagała w myślach Murbella – pozwól, żeby moja córka przeżyła tę próbę, tak
jak przeżyłam ją ja”.
Nie wiedziała, do kogo się modli.
Jako Matka Dowodząca musiała pokazać siłę i pewność siebie bez względu na to, co
czuta. Ale Rinya była jedną z bliźniaczek, jedną z ostatnich, cienkich nici łączących Murbellę z
Duncanem. Testy wykazały, że jest kompetentna, utalentowana i – pomimo młodego wieku –
gotowa. Rinya zawsze była bardziej agresywną z bliźniaczek, śmiało dążącą do celu, sięgającą
po to, co niemożliwe. Chciała zostać Matką Wielebną w równie młodym wieku jak Sziena.
Mając czternaście lat! Murbella podziwiała córkę za to dążenie, ale i bała się o nią.
Słyszała, jak mówiąca niskim głosem Bene Gesserit Bellonda wdała się w głośną utarczkę
ze swoją odpowiedniczką wśród Dostojnych Matron, Dorią. Jak zwykle, sprzeczały się w
korytarzu twierdzy kapituły.
– Ona jest młoda. Stanowczo za młoda! To jeszcze dziecko...
– Dziecko? – odparła Doria. – Jest córką Matki Dowodzącej i Duncana Idaho!
– Tak, ma silne geny, ale to nadal szaleństwo. Ryzykujemy tak wiele, popychając ją do
tego za wcześnie. Dajmy jej jeszcze rok.
– Ona jest po części Dostojną Matroną. Już samo to powinno jej pomóc przejść przez to.
Wszystkie się odwróciły, żeby popatrzeć, kiedy odziane na czarno cenzorki wprowadziły z
przedpokoju Rinyę przygotowaną na mękę. Jako Matka Dowodząca i Bene Gesserit Murbella
nie mogła okazać, że faworyzuje swoje córki albo że darzy je miłością. Prawdę mówiąc,
większość dzieci członkiń zgromadzenia nie znała swoich rodziców.
Rinya urodziła się zaledwie kilka minut przed swoją siostrą Janess. Dziewczynka –
cudowne dziecko – była ambitna, niecierpliwa i bezsprzecznie utalentowana, natomiast jej
siostra miała wprawdzie te same cechy, ale była odrobinę ostrożniejsza. Rinya musiała być we
wszystkim pierwsza.
Murbella widziała, że bliźniaczki doskonale radzą sobie z każdym wyzwaniem, przystała
więc na prośbę Rinyi. Jeśli ktokolwiek miał nadzwyczajny potencjał, to tym kimś była Rinya, a
w każdym razie była o tym przekonana.
Obecne czasy – czasy kryzysu – zmusiły nowe zgromadzenie żeńskie do podejmowania
większego niż zazwyczaj ryzyka, do stawiania na jedną kartę życia córek, by uzyskać tak bardzo
potrzebne Matki Wielebne. Jeśli Rinyi się nie powiedzie, nie będzie miała drugiej szansy. Żadnej
szansy. Murbella czuła ucisk w piersiach.
Poruszając się metodycznie, cenzorki przywiązały pasami ręce Rinyi do stołu, żeby nie
wymachiwała nimi w drgawkach towarzyszących przejściu. Jedna z nich zacisnęła pas na jej
lewym nadgarstku o dziurkę za daleko. Dziewczyna skrzywiła się z bólu, po czym łypnęła na nią
ponuro – zupełnie jak Dostojna Matrona! Ale z jej ust nie wyrwało się żadne słowo skargi.
Poruszała nimi, a Murbella rozpoznała prastarą Litanię przeciw strachowi.
– Nie wolno się bać...
Dobrze! Przynajmniej Rinya nie była taką arogantką, by lekceważyć prawdziwy ciężar
tego, przez co miała wkrótce przejść, czy przerażenie, które temu towarzyszyło. Murbella
pamiętała, jak sama musiała sprostać tej próbie.
Zerknąwszy w stronę drzwi, gdzie Bellonda i Doria przestały się wreszcie sprzeczać,
zobaczyła, że wchodzi druga z bliźniaczek. Janess otrzymała imię po kobiecie z odległej
przeszłości, która ocaliła młodego Duncana Idaho przed Harkonnenami. Duncan opowiedział jej
tę historię pewnej nocy po miłosnych zmaganiach, niewątpliwie pewien, że o tym zapomni. Sam
nigdy nie poznał imion swoich córek: Rinyi i Janess, Tanidii, która dopiero zaczynała szkolenie
akolitki, i Gianny, zaledwie trzyletniej, która urodziła się tuż przed jego ucieczką.
Janess sprawiała wrażenie, jakby niechętnie wchodziła do pomieszczenia, ale nie
zostawiłaby siostry samej podczas tej męki. Odgarnęła z twarzy czarne, kręcone włosy, ukazując
pełne strachu oczy; widać było wyraźnie, że nie chce myśleć o tym, co może pójść źle, kiedy
Rinya spożyje zabójczą truciznę. Agonia przyprawowa. Już same te słowa przywodziły na myśl
tajemnicę i wywoływały przerażenie.
Spojrzawszy na stół, Murbella spostrzegła, że jej córka znowu odmawia litanię.
– Strach zabija duszę...
Rinya najwyraźniej nie zdawała sobie sprawy z obecności Janess czy którejkolwiek z
pozostałych kobiet. W powietrzu unosił się ciężki, odurzający zapach cynamonu i różnorakich
możliwości. Matka Dowodząca nie mogła ingerować w przebieg próby, więc nawet nie dotknęła
ręki córki, żeby dodać jej otuchy. Rinya była silna i zdeterminowana. Celem rytuału nie było
pocieszenie, lecz przystosowanie i przetrwanie. Walka ze śmiercią.
– Strach to mała śmierć, a wielkie unicestwienie...
Analizując swoje emocje (zupełnie jak Bene Gesserit!), Murbella zastanawiała się, czy boi
się utraty Rinyi jako potencjalnej i cennej dla zgromadzenia Matki Wielebnej czy jako osoby. A
może bardziej obawiała się utraty jednej z niewielu osób i rzeczy, które przypominały jej o
dawno utraconym Duncanie?
Rinya i Janess miały jedenaście lat, kiedy zniknął statek pozaprzestrzenny z ich ojcem.
Bliźniaczki były wówczas akolitkami sumiennie przechodzącymi surowe szkolenie Bene
Gesserit. Przez wszystkie te lata przed odlotem Duncana nie pozwolono im spotkać się z ojcem.
Murbella spojrzała Janess w oczy i niczym kłębiący się dym, przemknął między nimi
błysk emocji. Odwróciła się, skupiając uwagę na dziewczynie na stole, dodając swoją
obecnością pewności Rinyi. Napięcie widoczne na twarzy córki zwiększyło jej wątpliwości.
Do pomieszczenia weszła zarumieniona Bellonda, zakłócając poważne medytacje.
Zerknęła na niezbyt dobrze skrywającą strach Rinyę, a potem na Murbellę.
– Przygotowania zakończone, Matko Dowodząca.
Skrępowana Rinya podniosła mimo więzów głowę, przeniosła spojrzenie z siostry na
matkę, po czym uśmiechnęła się uspokajająco do Janess.
– Jestem gotowa – powiedziała. – Ty też będziesz, siostro.
Opuściła głowę, skoncentrowała się i dalej odmawiała litanię.
– Stawię mu czoło...
Nic nie mówiąc, Murbella podeszła do Janess, która była wyraźnie wzburzona i z trudem
panowała nad sobą. Chwyciła córkę za przedramię, ale ta nawet nie drgnęła. Co wiedziała? Z
jakich wątpliwości zwierzały się sobie bliźniaczki nocą w bungalowach dla akolitek?
Jedna z cenzorek ustawiła strzykawkę na właściwym miejscu, po czym otworzyła palcami
usta Rinyi. Młoda kobieta pozwoliła, by jej wargi zwiotczały, kiedy cenzorka wprowadzała
między nie strzykawkę.
Murbella chciała krzyknąć do córki, powiedzieć jej, że nie musi niczego udowadniać. Nie
musi, dopóki nie będzie absolutnie gotowa. Ale nawet jeśli Rinya miała jakieś wątpliwości, nie
zmieniła zdania. Była uparta, zdecydowana przejść cały ten proces. A Murbelli nie wolno się
było wtrącać. Teraz była Matką Dowodzącą, a nie zwykłą matką.
Poddana ciężkiej próbie Rinya zamknęła oczy, godząc się na wszystko. Miała stanowczo
zaciśnięte szczęki, przeciwstawiała się temu, co mogło wyrządzić jej krzywdę. Murbella
wielokrotnie widziała tę minę u Duncana.
Niespodziewanie Janess rzuciła się do stołu, nie potrafiąc powstrzymywać dłużej złych
przeczuć.
– Ona nie jest gotowa! – krzyknęła. – Nie widzicie tego? Powiedziała mi. Wie, że nie
może...
Zaskoczona zakłóceniem rytuału Rinya odwróciła głowę, ale cenzorki uruchomiły już
pompy. Kiedy Janess starała się wyszarpnąć strzykawkę z ust siostry, powietrze wypełniła silna
woń.
Bellonda, ze zdumiewającą przy jej tuszy szybkością, odtrąciła barkiem Janess i powaliła
ją na podłogę.
– Janess, przestań! – warknęła Murbella, wkładając w to całą stanowczość, na jaką w tym
momencie było ją stać. Kiedy jej córka mimo to nadal się szarpała, użyła Głosu. – Przestań!
Mięśnie młodej kobiety mimowolnie zamarły.
– Tracicie niedostatecznie przygotowaną siostrę! – zawołała Janess. – Moją siostrę!
– Nie wolno ci w żaden sposób zakłócić przebiegu agonii – powiedziała słabnącym
głosem Murbella. – Rozproszyłaś uwagę Rinyi w decydującej chwili.
– Pomimo tych zakłóceń udało nam się – oznajmiła jedna z cenzorek. – Rinya pobrała
Wodę Życia.
Trucizna zaczęła działać.
Jej żyły paliła śmiertelna euforia, sprawdzian zdolności jej komórek do radzenia sobie z
nią. Rinya zaczęła widzieć swoją przyszłość. Jej umysł, niczym nawigator Gildii, potrafił znaleźć
bezpieczną drogę przez zasłony czasu, unikając przeszkód i kurtyn, które zasłaniały widok.
Widziała siebie na stole, a obok matkę i siostrę, które nie były w stanie ukryć niepokoju. Miała
wrażenie, jakby patrzyła przez zamazaną soczewkę.
– Niechaj przejdzie po mnie i przeze mnie...
Później, jakby odsłonięto okno, wpuszczając strumień oślepiającego światła, Rinya
zobaczyła w sposób niebudzący żadnych wątpliwości swoją śmierć – i nie mogła nic zrobić,
żeby jej zapobiec. Nie mogła też nic zrobić Janess, która krzyczała. A Murbella zdała sobie
sprawę: ona wie.
Zamknięta w swoim ciele, Rinya poczuła potężne uderzenie bólu, który przeszywał ją aż
do mózgu...
– A kiedy przejdzie, obrócę oko swej jaźni na jego drogę. Którędy przeszedł strach, tam
nie ma nic. Jestem tylko ja...
Odmówiła całą litanię. A potem już nic nie czuła.
Rinya drgała konwulsyjnie na stole, usiłując wyswobodzić się z krępujących ją pasów.
Twarz nastolatki stała się wykrzywioną maską szoku, bólu i przerażenia. Jej oczy były szkliste...
prawie zgasły.
Murbella nie była w stanie płakać, nie była w stanie nic powiedzieć. Tkwiła zupełnie
nieruchomo, podczas gdy w jej wnętrzu szalała gwałtowna burza. Janess wiedziała! A może
sama to spowodowała?
Rinya na chwilę się uspokoiła. Jej powieki zatrzepotały, a potem wydała przeraźliwy
wrzask, który przeciął ciszę panującą w pomieszczeniu jak nóż.
Murbella wyciągnęła powoli rękę i dotknęła ciepłego jeszcze policzka zmarłej córki.
Słyszała, jak pokój wypełnia bolesny płacz Janess i jej własny.
Tylko dzięki stałej i sumiennej praktyce możemy w pełni rozwinąć swoje możliwości i dojść do
perfekcji. Ci z nas, którzy mieli więcej niż jedno życie, mieli więcej okazji do ich rozwijania.
– Duncan Idaho, Tysiąc żywotów
Duncan stał przed przeciwnikiem w pomieszczeniu o bezbarwnych ścianach, trzymając w
jednym ręku krótki miecz, a w drugim handżar. Miles Teg o stalowym spojrzeniu nawet nie
mrugnął. Wyściółka i izolacja pokoju pochłaniały większość dźwięków.
Byłoby błędem postrzegać tego młodzieńca jako zwykłego chłopca. Odruchy i szybkość
Tega dorównywały sprawności każdego wojownika, jakiego można by przeciw niemu wystawić,
a nawet ją przewyższały... a Duncan wyczuwał w nim coś więcej – tajemniczy zbiór
umiejętności, które młody baszar dobrze ukrywał.
„Ale z drugiej strony – pomyślał Idaho – wszyscy robimy to samo”.
– Włącz tarczę, Miles. Bądź zawsze przygotowany. Na wszystko.
Sięgnęli do pasów i wcisnęli przyciski. W powietrzu pojawiła się mała, bucząca półtarcza,
prostokątna, niewyraźna plama, która dostosowywała się do ruchów używającej jej osoby,
przemieszczając się i chroniąc wrażliwe partie ciała.
Te ściany i twarda podłoga były dla Duncana źródłem wielu wspomnień, które trzymały
się ich jak nieusuwalne plamy na nieprzepuszczalnych płytach. Wraz z Murbellą wykorzystywał
to pomieszczenie jako salę treningową, w której doskonalili swoje metody, walcząc, zderzając
się... i często kończąc na zmaganiach seksualnych. Był mentatem, więc te osobiste wspomnienia
nigdy się nie zatrą, łącząc go silnie z Murbellą, niczym haczyk na ryby wbity w jego pierś.
Duncan pochylił się do przodu i dotknął swoją tarczy Tega, co było elementem ich
treningowego tańca. Odpowiedział im trzask spolaryzowanych pól i rozeszła się ostra woń
ozonu. Obaj dali krok do tylu, podnieśli klingi, składając sobie salut, i zaczęli.
– Zrobimy przegląd starożytnych dyscyplin ginaskich – powiedział Duncan.
Młodzieniec ciął sztyletem. Teg bardzo przypominał Duncanowi księcia Leto, co wskutek
prowadzonej od pokoleń przez Bene Gesserit hodowli było efektem zamierzonym.
Spodziewając się finty, Duncan uniósł miecz, by sparować cios, ale baszar zmienił nagle
kierunek i od pozorowanego cięcia przeszedł do prawdziwego natarcia – wyprowadził pchnięcie
w półtarczę. Poruszał się jednak za szybko. Nie przywykł do tego dziwnego sposobu walki i pole
Holtzmana odepchnęło sztylet.
Duncan odskoczył do tyłu, przebił tarczę Tega po to tylko, żeby pokazać, że może to
zrobić, i cofnął się jeszcze o krok.
– To archaiczny sposób pojedynkowania się, Miles, ale jest w nim wiele niuansów.
Chociaż został opracowany na długo przed czasami Muad’Diba, niektórzy mogliby powiedzieć,
że pochodzi z bardziej cywilizowanej epoki.
– Nikt już nie studiuje metod mistrzów miecza.
– Właśnie! I dlatego będziesz miał w repertuarze umiejętności, których nie posiada nikt
inny. – Znowu się starli. W pomieszczeniu słychać było metaliczny szczęk miecza uderzającego
o miecz, sztyletu odpierającego sztylet. – A jeśli zeroentropijna kapsułka Scytale’a naprawdę
zawiera to, co twierdzi ten Tleilaxanin, możemy wkrótce mieć tutaj innych, którzy doskonale
pamiętają te pradawne czasy.
Niedawna niespodziewana wiadomość od więzionego przez nich tleilaxańskiego mistrza
wyzwoliła napływ wspomnień z minionych wcieleń Duncana. Mała wszczepiona kapsułka
zeroentropijna, a tyle doskonale zachowanych komórek pobranych od wielkich historycznych i
legendarnych postaci! Sziena i lekarki Bene Gesserit z Akademii Suka poddały te komórki
analizie, kategoryzując je, nadając im nazwy i określając, jakiego rodzaju genetyczny skarb
przekazał im ten Tleilaxanin w zamian za wolność, w zamian za swojego gholę.
Rzekomo byli tam Thufir Hawat i Gurney Halleck oraz wielu innych, dawno utraconych
towarzyszy Duncana. Książę Leto Sprawiedliwy, lady Jessika, Paul Atryda i Alia, „Zły Duch”,
niegdysiejsza kochanka i żona Duncana. Prześladowany przez wspomnienia o nich, czuł się
strasznie samotny, ale przepełniała go nadzieja. Czy rzeczywiście istniało coś takiego jak
przyszłość, czy była to tylko stale powracająca przeszłość?
Jego życie – życia – zawsze zdawało się zmierzać w określonym kierunku. Był
legendarnym Duncanem Idaho, wzorem lojalności. Ale bardziej niż kiedykolwiek czuł się
zagubiony. Czy ucieczka z Kapitularza była dobrym posunięciem? Kim byli ów starzec i
staruszka i czego chcieli? Czy naprawdę to oni byli wielkim zewnętrznym wrogiem, czy może
całkowicie innym zagrożeniem?
Nawet on nie wiedział, dokąd zmierza Itaka. Czy on i jego towarzysze podróży znajdą
wreszcie jakieś przeznaczenie, cel tej wyprawy, czy będą się błąkać do końca swoich dni?
Drażnił go sam pomysł uciekania i ukrywania się.
Lepiej niż ktokolwiek na pokładzie tego statku wiedział, jak to jest być ściganym. Już
dawno instynktownie to pojął. W swoim pierwszym życiu, kiedy był jeszcze dzieckiem, pod
panowaniem Harkonnenów, służył jako zwierzyna łowna podczas polowań Bestii Rabbana.
Pachołkowie Rabbana wypuścili go w dużym leśnym rezerwacie, lecz Duncan w końcu
przechytrzył łowców, znalazłszy szmuglerkę, która bezpiecznie go stamtąd wywiozła. Janess...
takie miała imię. Przypomniał sobie, że przed laty, kiedy leżeli w mokrej od potu pościeli,
opowiedział o tej ucieczce Murbelli.
Wyczuwszy jego brak koncentracji, Teg natarł i częściowo zagłębił handżar w tarczy,
zanim Duncan się cofnął, uśmiechając się z zadowoleniem.
– Dobrze! Uczysz się panować nad sobą.
Wyraz twarzy Tega się nie zmienił. Brak panowania nad sobą nie był jedną ze słabych
stron baszara.
– Wydawałeś się rozkojarzony, więc wykorzystałem to.
Duncan spojrzał na niego zwężonymi oczami.
– W porządku, wolę, żebyś w ten sposób wykorzystywał swoją umiejętność. Ale czy nie
mógłbyś trochę przyspieszyć i rozbroić mnie w mgnieniu oka? Nie wszyscy z nas zapomnieli, co
możesz zrobić.
Teg wydawał się zaniepokojony.
– Co mógłbym zrobić. Gdybyś wiedział, jak wycieńczało to starego baszara, a ja jestem
tylko jego gholą. Nie wiem, ile jest w stanie znieść moje ciało. – Spojrzał w bok, jakby był
zakłopotany. – Wolałbym nie przypominać o tym siostrom. Ty i Sziena widzieliście mnie raz w
akcji, ale wątpię, czy wie o tym którykolwiek z pozostałych pasażerów tego statku. Gdyby
Garimi... sam wiesz, jakie przerażenie ogarnia niektóre z nich, kiedy jakiś mężczyzna wykaże się
niespodziewanymi zdolnościami. Nie byłoby to dla mnie bezpieczne.
Patrząc na stojącego przed nim młodzieńca, z czołem ociekającym potem, Duncan widział
dziwnie podwójny obraz. Jako starzec, baszar w swojej pierwotnej postaci wychowywał i szkolił
młodego gholę Duncana. Później, po śmierci Tega na Rakis, dojrzały ghola Duncana Idaho
wychowywał powtórnie narodzonego chłopca. Czy miał to być niekończący się cykl? Duncan
Idaho i Miles Teg jako wieczni towarzysze, zmieniający się w rolach nauczyciela i ucznia,
odgrywający tę samą rolę w różnych okresach swego życia?
– Pamiętam, jak uczyłem technik mistrzów miecza Paula Atrydę. W zamku na Kaladanie
mieliśmy ćwiczebnego meka i Paul nauczył się pokonywać go w każdej sytuacji. Ale i tak lepiej
sobie radził z przeciwnikiem z krwi i kości.
– Ja też wolę wroga, który krwawi, gdy go pokonam.
– Coś w tym stylu powiedział kiedyś Paul. – Duncan roześmiał się.
Walczyli jeszcze prawie godzinę, ale Duncan przyłapał się na tym, że jest nieobecny
myślami i wspomina dawne ćwiczebne pojedynki. Jeśli to, co powiedział tleilaxański mistrz,
było prawdą i mogli sprowadzić ghole towarzyszy Duncana z przeszłości, to te sny na jawie nie
musiały już być dla niego uciążliwymi wspomnieniami. Mogły ponownie stać się
rzeczywistością.
To złudzenie, Miles. Posługują się złudzeniami. Kształtowanie złudzeń dla osiągnięcia
rzeczywistych celów to sposób działania Tleilaxan.
– Janet Roxbrough-Teg, matka Milesa Tega
Złamany przez maskaradników i gotów ze strachu zrobić to, co mu kazali, Uxtal został
wysłany na Tleilaxa w „ważnej misji”. Khrone, z pozbawioną wyrazu twarzą, wyjaśnił małemu,
wystraszonemu człowiekowi, na czym polega jego zadanie.
– Dostojne Matrony znalazły w ruinach Bandalongu coś, co nas interesuje – rzekł. –
Potrzebna jest nam twoja specjalistyczna wiedza.
Święty Bandalong! Na chwilę dreszczyk emocji przeważył nad strachem. Uxtal słyszał
legendę o tym wspaniałym niegdyś miejscu, centrum jego ludu, ale nigdy tam nie był.
Podejrzliwi oryginalni mistrzowie wpuścili do stolicy niewielu Utraconych Tleilaxan. Uxtal
zawsze miał nadzieję, że w którymś momencie życia odbędzie hadżdż, wyruszy na pielgrzymkę.
Ale nie tak...
– C-co mam zrobić? – Badacz z grona Utraconych Tleilaxan zadrżał na myśl o tym, czego
mogliby od niego zażądać ci zdrajcy maskaradnicy. Na jego oczach zabili Starszego Buraha. Do
tej pory mogli już zastąpić wszystkich członków Rady Starszych! Każda chwila była dla Uxtala
koszmarem; wiedział, że każdy koło niego może się okazać ukrytym zmiennokształtnym.
Podskakiwał na każdy nagły dźwięk, na każdy nagły ruch. Nie mógł wierzyć nikomu.
„Ale przynajmniej żyję – pomyślał. Uczepił się tego. – Jeszcze żyję!”
– Potrafisz obsługiwać kadzie aksolotlowe, prawda? Masz wiedzę niezbędną do
wyhodowania gholi, jeśli sobie tego zażyczymy?
Uxtal wiedział, że zabiliby go, gdyby udzielił złej odpowiedzi.
– Potrzeba do tego ciała kobiety, specjalnie przygotowanego, by jej łono mogło się stać
fabryką.
Przełknął z trudem ślinę, zastanawiając się, jak mógłby się wydawać inteligentniejszy,
bardziej pewien siebie. Ghola? Tleilaxanie z niższych kast nie wiedzieli nic o języku Boga,
którego znajomość była niezbędna do hodowania ciał, ale jako członek jednej z wyższych kast
Uxtal powinien móc tego dokonać. W przeciwnym razie pozbyliby się go. Może gdyby
maskaradnicy przydzielili mu kogoś do pomocy, kogoś z dodatkową wiedzą...
Nadal kulił się na wspomnienie krwi cieknącej ze zmiażdżonych oczu Starszego Buraha i
wywołującego mdłości chrzęstu, który rozległ się, gdy maskaradnicy złamali staremu kark.
– Zrobię, co każecie.
– Dobrze. Jesteś jedynym pozostałym przy życiu dostatecznie wyszkolonym
Tleilaxaninem.
„Jedynym...?” Uxtal omal się nie zakrztusił. Co Dostojne Matrony znalazły w
Bandalongu? I co chcieli z tym zrobić maskaradnicy? Bał się jednak zapytać o to Khrone’a. Nie
chciał wiedzieć. Zbyt duża wiedza mogłaby go zabić.
Dostojne Matrony przerażały Uxtala prawie tak samo jak zdrajcy maskaradnicy. Utraceni
Tleilaxanie byli sojusznikami dziwek w walce z oryginalnymi mistrzami, ale Uxtal widział już,
że Khrone i jego zmiennokształtni pobratymcy ubili z nimi własny interes. Nie wiedział, komu
służą ci nowi maskaradnicy. Czyżby byli... niezależni? To było nie do pojęcia!
Na głównym świecie Tleilaxan Uxtal przeżył wstrząs, zobaczywszy rozmiary zniszczeń.
Używając swojej strasznej, niemożliwej do powstrzymania broni, napastniczki obróciły w popiół
w szeregu straszliwych ataków wszystkie planety będące pierwotnymi siedzibami Tleilaxan.
Chociaż z Bandalongu nie zostały mimo wszystko same zgliszcza, miasto było śmiertelnie ranne,
budynki zrujnowane, a mistrzowie zgładzeni. Robotnicy z niższych kast znaleźli się pod butem
nowych władczyń. Ocalały jedynie najmocniejsze budowle, wśród nich Pałac Bandalongu
zajmowany teraz przez Dostojne Matrony.
Wychodząc ku terminalowi zrekonstruowanej głównej stacji promowej, Uxtal zawahał się
na niemiły widok wysokich, władczych kobiet. Były wszędzie w swoich trykotach i pelerynach
w krzykliwych barwach, ale jedynie nadzorowały i pilnowały różnych operacji. Prawdziwą pracę
wykonywali ocalali członkowie nieczystych niższych kast. Uxtal był przynajmniej w lepszej
sytuacji. Khrone wybrał go do ważnego zadania.
Stację promową wzniesiono w pośpiechu, z widocznymi usterkami budowlanymi, takimi
jak szpary w ścianach, nierówna posadzka czy drzwi, które najwyraźniej nie trzymały pionu.
Dostojne Matrony nie bardzo przejmowały się powierzchownym wrażeniem i nie zwracały
uwagi na szczegóły. Nie oczekiwały, że coś wytrzyma długo, i nie potrzebowały tego.
Podeszły do niego dwie wysokie, surowe kobiety w niebiesko-czerwonych trykotach.
Groźniej wyglądająca spojrzała na niego z dezaprobatą. Nie poprawił mu humoru fakt, że
prawdopodobnie wiedziały, kim jest.
– Oczekuje cię Najwyższa Matrona Hellica.
Uxtal poszedł za nimi żwawo, chcąc pokazać, że jest chętny do współpracy. Kobiety
obserwowały – miały nadzieję? – czy wykona jakiś zły ruch.
Dostojne Matrony zniewalały mężczyzn technikami seksualnymi, którym nie można się
było oprzeć. Uxtal bał się, że spróbują zrobić to z nim. Przerażała go sama myśl o stosunku z
tymi kobietami powindah, które wydawały mu się nieczyste i odrażające. Przed wysłaniem na
Tleilaxa, Khrone „na wszelki wypadek” pozbawił go męskości, ale Uxtal zastanawiał się, czy ten
środek zapobiegawczy nie był równie straszny jak Dostojne Matrony...
Kobiety wepchnęły go do pomieszczenia dla pasażera w pojeździe naziemnym i ruszyły.
Uxtal starał się zająć widokami, które oglądał przez okno, udając, że jest turystą albo hadżim
podróżującym do najświętszego miasta Tleilaxan. Nowo wzniesione gmachy miały jaskrawe,
wulgarne kolory, zupełnie nieprzystające do opisywanej w legendach wspaniałości Bandalongu.
Wszędzie trwały roboty budowlane. Brygady niewolników obsługiwały urządzenia naziemne, a
dźwigi dryfowe stawiały w gorączkowym tempie nowe konstrukcje. Wszystko to wydawało się
Uxtalowi raczej przygnębiające.
Skorupy niektórych budynków przystosowano do potrzeb armii okupacyjnej. Pojazd
naziemny przemknął obok czegoś, co kiedyś musiało być świątynią, ale teraz wyglądało na
gmach wojskowy. Plac przed nim zapełniały uzbrojone kobiety. Bogato zdobiony posąg był
osmalony i zapomniany, być może celowo pozostawiony jako znak zwycięstwa Dostojnych
Matron.
Z każdą chwilą Uxtala ogarniało coraz większe przygnębienie. Jak uda mu się
kiedykolwiek wyjść z tego? Co zrobił, że zasłużył sobie na taki los? Kiedy przyglądał się
otoczeniu, jego umysł wypełniły liczby całkowite – starał się rozszyfrować kody i znaleźć święte
matematyczne wyjaśnienie tego, co się tutaj stało. Bóg zawsze miał jakiś plan, który można było
odgadnąć, jeśli się znało równania. Usiłował policzyć sprofanowane święte miejsca, przejechane
kwartały, zakręty po drodze do byłego pałacu. Szybko okazało się, że równanie jest zbyt
skomplikowane, żeby mógł je rozwiązać.
Był czujny, przyswajał tyle informacji, ile mógł, by zachować życie. Zrobi wszystko, co
będzie konieczne, by przetrwać. Tylko to miało sens, szczególnie jeśli był ostatnim
przedstawicielem swojego rodzaju. Bóg chciałby, żeby przetrwał.
Nad zachodnim skrzydłem pałacu unosił się żuraw dryfowy, opuszczając na miejsce
jaskrawoczerwony fragment dachu. Uxtal zadrżał, ujrzawszy nowe oblicze tej budowli – różowe
kolumny, fioletowe dachy i cytrynowożółte ściany. Pałac wyglądał jak gmach zbudowany na
karnawałowy pokaz, a nie jak święta rezydencja maszejków, największych z mistrzów.
Dwie strażniczki przeprowadziły Uxtala obok skwierczących przewodów i brygad
Tleilaxan z niższych kast obsługujących sprzęt, wieszających ozdoby na murach, instalujących
rokokowe lumipanele. Wszedł do ogromnego pomieszczenia z wysokim sklepieniem, w którym
poczuł się jeszcze mniejszy. Widział zwęglone panele i resztki cytatów ze świętych pism
Wielkiej Wiary. Potworne kobiety zakryły wiele wersetów świętokradczymi ozdobami. Jednak
nawet ukryte pod kłamstwami, słowo Boże zachowywało swą moc. Któregoś dnia, kiedy to
wszystko się skończy i będzie mógł powrócić, coś z tym zrobi. Naprostuje to.
Z otworu w posadzce wyłonił się pretensjonalny tron. Siedziała na nim starsza blondynka,
która wyglądała jak kiepsko zachowana piękna niegdyś królowa. Tron wznosił się coraz wyżej,
dopóki władcza kobieta nie spojrzała na niego z góry chmurnym wzrokiem. Najwyższa Matrona
Hellica.
W jej oczach pojawił się pomarańczowy błysk.
– Na tym spotkaniu postanowię, czy masz żyć, czy zginąć, człowieku.
Jej słowa były tak głośne, że musiały przechodzić przez wzmacniacz.
Uxtal stał jak skamieniały, modląc się cicho i usiłując wyglądać jak najbardziej
niepozornie i ugodowo. Najchętniej zniknąłby w otworze w posadzce i uciekł podziemnym
tunelem. Albo gdyby mógł walczyć z tymi kobietami i pokonać je...
– Masz struny głosowe, konusie? A może usunięto ci je? Pozwalam ci mówić, pod
warunkiem że powiesz coś inteligentnego.
Uxtal zebrał całą odwagę, zdobywając się na śmiałość, której oczekiwałby od niego
Starszy Burah.
– N-nie wiem dokładnie, po co tu jestem. Wiem tylko, że mam tu do wykonania jakieś
ważne zadanie z zakresu genetyki. – Wytężał umysł, by znaleźć wyjście z tej trudnej sytuacji. –
Nie mam sobie równych w tej dziedzinie. Jeśli potrzebujecie kogoś, kto dokona tego, czego
dokonali tleilaxańscy mistrzowie, to nie mogłyście lepiej wybrać.
– Nie mamy wyboru. – Głos Helliki brzmiał, jakby była zniesmaczona. – Twoje ego się
skurczy, kiedy zniewolę cię seksualnie.
– M-muszę się koncentrować na pracy, Najwyższa Matrono – odparł Uxtal, starając się nie
kulić – a nie rozpraszać obsesyjnymi myślami erotycznymi.
Obserwowanie, jak cierpi, sprawiało jej wyraźną przyjemność, ale tylko się z nim
droczyła. Miała ziejący czerwienią uśmiech, jakby ktoś rozciął jej twarz brzytwą.
– Maskaradnicy chcą czegoś od ciebie, tak samo Dostojne Matrony. Wszyscy tleilaxańscy
mistrzowie nie żyją, więc twoja specjalistyczna wiedza nadaje ci siłą rzeczy pewne znaczenie.
Może nie zajmę się tobą. Jeszcze nie. – Pochyliła się do przodu i spojrzała na niego gniewnie.
Dwie strażniczki odstąpiły o krok do tyłu, jakby bały się znaleźć w zasięgu jej wzroku. – Mówi
się, że znasz się na kadziach aksolotlowych. Mistrzowie wiedzieli, jak używać ich do produkcji
przyprawy. Niewiarygodne bogactwo! Możesz to dla nas zrobić?
Uxtal miał wrażenie, że jego stopy zmieniają się w lód. Nie mógł przestać się trząść.
– Nie, Najwyższa Matrono. Tę technikę opracowano dopiero po Rozproszeniu, kiedy mój
lud opuścił Stare Imperium. Mistrzowie nie podzielili się tymi informacjami ze swoimi
Utraconymi braćmi. – Waliło mu serce. Hellica była wyraźnie niezadowolona, w jej oczach
pojawiły się mordercze błyski, kontynuował więc szybko: – Wiem jednak, jak tworzyć ghole.
– Ale czy ta wiedza jest dostatecznie użyteczna, by ocalić ci życie? – Westchnęła z
rozczarowaniem. – Maskaradnicy najwidoczniej tak uważają.
– A czego oni chcą, Najwyższa Matrono?
Jej oczy błysnęły pomarańczowo i Uxtal wiedział już, że popełnił błąd, wyskakując z tym
pytaniem.
– Nie skończyłam jeszcze mówić ci, czego chcą Dostojne Matrony, konusie. Chociaż nie
jesteśmy tak słabe jak czarownice Bene Gesserit, żeby być uzależnione od przyprawy, znamy jej
wartość. Sprawiłbyś mi wielką przyjemność, gdybyś odkrył sekret wytwarzania melanżu. Dam ci
na bezmózgie łona tyle kobiet, ile będzie trzeba. – W jej słowach pobrzmiewała nuta
okrucieństwa. – Jest jednak inna substancja, której używamy, pomarańczowy związek na bazie
adrenaliny, otrzymywany głównie z bólu. Pokażemy ci, jak go produkować. Będzie to twoja
pierwsza usługa dla nas. Zostanie ci udostępniony naprawiony budynek laboratorium. Możemy
dodać moduły, jeśli to będzie konieczne.
Kiedy Hellica podniosła się z tronu, jej postać była jeszcze groźniejsza.
– A teraz, jeśli chodzi o to, czego chcą od ciebie maskaradnicy: kiedy podbiłyśmy tę
planetę i zlikwidowałyśmy podłych mistrzów, podczas sekcji jednego ze spalonych ciał coś
znalazłyśmy. W ciele mistrza znajdowała się sprytnie ukryta kapsułka zeroentropijna. Zawierała
próbki komórek, w większości zniszczone, ale z niewielką ilością nieuszkodzonego DNA.
Khrone jest bardzo ciekaw, co tak ważnego było w tych komórkach, że mistrzowie tak starannie
je chronili i tak dobrze ukryli.
Myśli Uxtala pędziły jak szalone.
– Khrone chce, żebym wyhodował z tych komórek gholę?
Z trudem ukrył ulgę. To było coś, co naprawdę mógł zrobić!
– Pozwolę ci na to, pod warunkiem że stworzysz również nasz pomarańczowy substytut
przyprawy. Jeśli uda ci się wyprodukować melanż w kadziach aksolotlowych, będziemy jeszcze
bardziej zadowolone. – Oczy Helliki się zwęziły. – Od tej pory twoim jedynym celem jest dbać o
to, żebyś mnie zadowolił.
Rozpaczliwie pragnąc znaleźć się jak najdalej od tej nieprzewidywalnej kobiety, Uxtal –
jeszcze żywy – powlókł się za dwiema strażniczkami do swojego domniemanego ośrodka
badawczego. Bandalong był tak zniszczony i panował w nim taki chaos, że nie był pewien,
jakiego obiektu ma się spodziewać. Po drodze on i jego górujące nad nim towarzyszki minęli
duży wojskowy konwój fioletowo umundurowanych kobiet, wozów naziemnych i sprzętu
rozbiórkowego.
Kiedy przybyli do zarekwirowanego laboratorium, stanęli przed zamkniętymi drzwiami.
Podczas gdy srogie kobiety starały się uporać z tym problemem, wpadając z każdą chwilą w
coraz większą złość, Uxtal odszedł na drżących nogach, głównie po to, by trzymać się z daleka
od groźnych strażniczek, które waliły w drzwi i domagały się, by je wpuszczono. Nie miał
żadnej nadziei na ucieczkę, nawet gdyby znalazł broń, zaatakował je i pomknął ile sił w nogach
do portu kosmicznego. Skulił się, wymyślając usprawiedliwienia, na wypadek gdyby te kobiety
zażądały, by wytłumaczył im, co robi.
Na zwęglonej ziemi koło obiektu wyrosły już trawy i chwasty. Uxtal zajrzał przez dziurę
w płocie na sąsiednią posesję, gdzie starszy rolnik z niskiej kasty doglądał świmaków, z których
każdy był większy od człowieka. Brzydkie stworzenia ryły w błocie, zjadając parujące sterty
śmieci i gruz z wypalonych budynków. Mimo że świniaki nurzały się w brudzie i jadły co
popadnie, ich mięso uważano za przysmak. Jednak w tej chwili odór odchodów odbierał
Uxtalowi apetyt.
Poniewierano nim tak długo, że ucieszył się, ujrzawszy kogoś słabszego od siebie.
– Hej, ty! Coś ty za jeden? – krzyknął władczo do hodowcy świniaków.
Wątpił co prawda, by brudny robotnik mógł udzielić mu jakichś użytecznych informacji,
ale Starszy Burah nauczył go, że przydatne są wszystkie informacje, zwłaszcza w obcym
otoczeniu.
– Jestem Gaxhar. Nigdy nie słyszałem takiego akcentu jak pański. – Rolnik przykuśtykał
do płotu i spojrzał na oficjalny mundur członka wyższej kasty, który miał na sobie Uxtal. Na
szczęście jego ubiór był znacznie czystszy niż ubranie rolnika. – Myślałem, że wszyscy
mistrzowie zginęli.
– Nie jestem mistrzem w sensie formalnym. – Starając się podtrzymać wysoką pozycję
osoby z kręgów władzy, Uxtal dodał surowo: – Ale mimo to jestem wyższy rangą. Trzymaj
swoje świmaki z dala od tej posiadłości. Nie mogę pozwolić, by moje ważne laboratorium
zostało skażone. Świmaki mają pchły i przenoszą choroby.
– Codziennie je myję, ale będę je trzymał z dala od płotu.
Slimakowate stworzenia o szerokich cielskach kłębiły się, wpełzając jedno na drugie i
piszcząc.
Nie wiedząc, co jeszcze mógłby powiedzieć, Uxtal wygłosił słabe i niepotrzebne
ostrzeżenie.
– Lepiej uważaj z Dostojnymi Matronami. Za sprawą mojej szczególnej wiedzy jestem
bezpieczny, ale mogłyby się w mgnieniu oka rzucić na zwykłego rolnika i rozerwać go na
strzępy.
Gaxhar parsknął, wydając dźwięk, który był czymś pośrednim między śmiechem i
kaszlnięciem.
– Starzy mistrzowie nie byli dla mnie lepsi niż Dostojne Matrony. Spod jednej okrutnej
władzy dostałem się pod drugą.
Do świmaków podjechał z hałasem pojazd naziemny. Mechanizm hydrauliczny podniósł
skrzynię, z której wysypały się mokre, cuchnące śmieci. Głodne stworzenia zgromadziły się
wokół gnijących odpadków, a rolnik skrzyżował ramiona na chudej piersi.
– Dostojne Matrony przysyłają moim świmakom części ciał mężczyzn z wyższych kast –
powiedział. – Uważają, że dzięki zwłokom ważniejszych ode mnie ich mięso jest słodsze. –
Ledwie widoczny ślad drwiny zniknął z pozbawionego wyrazu oblicza rolnika. – Może jeszcze
pana zobaczę.
Co miał na myśli? Że również Uxtal zostanie tu wyrzucony, kiedy dziwki z nim skończą?
A może była to tylko niewinna rozmowa? Uxtal zachmurzył się, nie mogąc oderwać wzroku od
świmaków pełzających po ludzkich szczątkach i przeżuwających je mnogimi gębami.
W końcu przyszły po niego obie Dostojne Matrony.
– Możesz już wejść do swojego laboratorium. Rozbiłyśmy drzwi.
Nie ma ucieczki – płacimy za gwałty naszych przodków.
– z Myśli zebranych Muad’Diba
w opracowaniu księżnej Irulany
– Rinya nie żyje już od miesiąca. Strasznie mi jej brak.
Idąc obok Janess ku bungalowom akolitek, Murbella widziała, jak córka stara się ukryć
ból.
Pomimo tego, co sama czuła, Matka Dowodząca zachowywała obojętną minę.
– Nie każ mi tracić drugiej córki ani kolejnej potencjalnej Matki Wielebnej. Kieciy
nadejdzie czas, musisz być pewna, że jesteś przygotowana na agonię przyprawową. Nie pozwól,
by duma skłoniła cię do pośpiechu.
Janess skinęła stoicko głową. Nie powiedziałaby złego słowa o nieżyjącej siostrze, ale ona
i Murbella wiedziały, że Rinya wcale nie była tak pewna siebie, jak utrzymywała. Kryła
wątpliwości pod maską sztucznej brawury. I to ją zabiło.
Bene Gesserit musiała ukrywać emocje, odrzucać wszelkie ślady rozpraszającej uwagę
miłości. Kiedyś sama Murbella wpadła w sidła miłości, omotana i osłabiona przez związek z
Duncanem Idaho. Utrata Duncana nie wyzwoliła jej, a myśl o tym, że jest gdzieś tam, w pustce,
niewyobrażalnie daleko, ciągle sprawiała jej ból.
Mimo oficjalnego stanowiska zgromadzenie żeńskie od dawna wiedziało, że miłości nie da
się całkowicie wyeliminować. Bene Gesserit, niczym starożytne kapłanki i zakonnice dawno
umarłej religii, miały się wyzbyć miłości dla większej sprawy. Ale na dłuższą metę odrzucenie
wszystkiego dla ochrony przed jedną ogólnie znaną słabością nie sprawdzało się. Nie można
ocalić ludzi, zmuszając ich, by wyrzekli się człowieczeństwa.
Pozostając w bliskim kontakcie z bliźniaczkami i obserwując ich szkolenie, Murbella
złamała zasady zgromadzenia. Większości przyjmowanych na szkolenie córek Bene Gesserit
mówiono, by osiągnęły swój potencjał „bez rozpraszania uwagi przez więzi rodzinne”. Matka
Dowodząca trzymała się wprawdzie z dala od dwóch młodszych córek, Tanidii i Gianny,
traktując je wyniośle, ale straciła Rinyę i nie chciała się odciąć od Janess.
Teraz, po treningu połączonych sztuk walki Bene Gesserit i Dostojnych Matron, szły przez
ogród twierdzy, kierując się ku kwaterom Janess i pozostałych akolitek. Dziewczyna wciąż była
w wymiętym i pokrytym plamami potu stroju bojowym.
– Musimy żyć, jakby nic się nie stało. – Matka Dowodząca mówiła obojętnym głosem,
chociaż jej też krwawiło serce. – Mamy nadal wielu wrogów, którym musimy stawić czoło.
Rinya chciałaby, żebyśmy to zrobiły.
Janess wyprostowała się, nie przystając ani na chwilę.
– Tak, chciałaby. Wierzyła w to, co mówiłaś o wrogu, i ja też w to wierzę.
Niektóre siostry powątpiewały w jej słowa. Dostojne Matrony wróciły do Starego
Imperium przekonane, że wali się niebo. Ale zanim Murbella usunęła wszystkie podstawy Bene
Gesserit, garstka tych kobiet zażądała dowodu, że taki straszny nieprzyjaciel rzeczywiście
istnieje. Żadna Dostojna Matrona nie zanurzyła się nigdy w Inne Wspomnienia na tyle, by
przypomnieć sobie dostatecznie dużo ze swojej przeszłości. Nawet Murbella nie potrafiła cofnąć
się do ich początków w czasach Rozproszenia i powiedzieć, jak po raz pierwszy spotkały się z
wrogiem z zewnątrz ani co wyzwoliło w nich ludobójczą wściekłość.
Nie mogła uwierzyć, że są tak zaślepione. Czyżby Dostojne Matrony tylko wyobraziły
sobie setki planet spustoszonych przez zarazę? Czyżby samymi życzeniami stworzyły broń użytą
do zniszczenia Rakis i tylu innych planet?
– Nie potrzebujemy dalszych dowodów, by wiedzieć, że mamy wroga – rzekła Murbella
do córki, kiedy szły wzdłuż suchego, kolczastego żywopłotu. – A teraz naciera na nas. Na nas
wszystkich. Wątpię, czy odróżnia frakcje w nowym zgromadzeniu żeńskim. Na pewno na jego
celowniku jest sam Kapitularz.
– Jeśli nas znajdzie – powiedziała Janess.
– O, znajdzie nas. I zniszczy, jeśli nie będziemy przygotowane. – Spojrzała na córkę i
dostrzegła w jej twarzy ogromne możliwości. – I właśnie dlatego tak bardzo potrzebujemy
Matek Wielebnych.
Janess oddała się szkoleniu z determinacją, która zdumiałaby nawet jej obsesyjnie dążącą
do celu siostrę bliźniaczkę. Walcząc rękami i nogami, wirując, wykonując obroty i uniki,
dziewczyna potrafiła uderzyć na przeciwnika z każdej strony, przewyższyć go szybkością i siłą.
Tego dnia Janess wystąpiła przeciw wysokiej, żylastej Caree Debrak. Caree była nową
uczennicą z grona napływających tłumnie na Kapitularz niedawno pokonanych Dostojnych
Matron. Żywiąc urazę do córki Matki Dowodzącej, Caree postanowiła dać w tym sparingu
upływ przepełniającej ją złości. Zamierzała zadać jej ból. Janess przećwiczyła wszystkie ruchy z
tej lekcji i spodziewała się, że pokona przeciwniczkę w uczciwej walce, ale młoda Dostojna
Matrona dała popis dzikiej brutalności, naruszając reguły i o mało nie łamiąc Janess kości. Wikki
Aztin, baszarka prowadząca osobiste szkolenie bojowe, rozdzieliła je.
Ten incydent bardzo zmartwił Murbellę.
– Przegrałaś z Caree, bo Dostojne Matrony nie mają zahamowań. Musisz nauczyć się
dorównywać im w tym, jeśli chcesz zwyciężyć.
W minionych miesiącach Murbella wyczuwała nieciekawą atmosferę, zwłaszcza wśród
młodszych uczennic. Chociaż wszystkie były pozornie członkiniami zjednoczonego
zgromadzenia żeńskiego, nadal upierały się, by trzymać się osobno, nosić ubiory w jaskrawych
barwach i odznaki, tworząc kliki wyraźnie określone przez ich dziedzictwo Bene Gesserit lub
Dostojnych Matron. Niektóre z większych malkontentek, zniesmaczone pojednaniem, nie chcąc
się uczyć ani iść na kompromis, nadal znikały i udawały się do swoich osiedli na północy, nawet
po straceniu Annine.
Kiedy zbliżyły się do koszar akolitek, Murbella usłyszała przez brązowe, ostre żywopłoty
jazgot pełnych złości głosów. Wychodząc zza zakrętu ogrodowej ścieżki, znalazły się na
błoniach, rozległym terenie porośniętym zeschłą trawą, przez który biegły do bungalowów
żwirowe dróżki. Normalnie akolitki zbierały się tam na gry, pikniki i wydarzenia sportowe,
chociaż niespodziewana kurzawa zostawiła na ławkach warstwę pyłu.
Tego dnia większość klasy zgromadziła się na spalonym przez słońce trawniku, jakby to
było pole bitwy – ponad pięćdziesiąt dziewcząt w białych szatach, same akolitki. Podzielone na
grupy Bene Gesserit i Dostojnych Matron rzuciły się na siebie z wyciem niczym zwierzęta.
Wśród walczących Murbella rozpoznała Caree Debrak. Dziewczyna powaliła swą
przeciwniczkę mocnym kopnięciem w twarz, a potem skoczyła na nią jak głodny drapieżnik.
Podczas gdy leżąca akolitka miotała się, oddając ciosy, Caree chwyciła ją za włosy, stanęła na jej
piersi i szarpnęła do góry z siłą wystarczającą do wyrwania drzewa. Przyprawiający o mdłości
trzask łamanego karku wzniósł się ponad wrzawę.
Caree, z szerokim uśmiechem, zostawiła ciało na suchej ziemi i obróciła się szybko, by
rozprawić się z następną przeciwniczką. Akolitki z pomarańczowymi opaskami Dostojnych
Matron na ramionach atakowały z dzikim zapamiętaniem rywalki spośród Bene Gesserit,
dźgając, kopiąc, a nawet gryząc. Na zeschniętej trawie leżało już niby zakrwawione szmaty
ponad tuzin młodych kobiet. Z niezdyscyplinowanych gardeł wydobywały się wrzaski bólu,
złości i wyzwania. Nie była to gra ani walka ćwiczebna.
– Przestańcie! Wszystkie! – krzyknęła Murbella, przerażona tym zachowaniem.
Ale akolitki, przepełnione adrenaliną, nadal wrzeszczały i szarpały się ze sobą. Jedna z
nich, była Dostojna Matrona, wysunęła się chwiejnie do przodu z palcami zgiętymi jak szpony,
gotowa uderzyć na najsłabszy dźwięk w pobliżu – miała puste, krwawe oczodoły.
Murbella zobaczyła, jak dwie młode Bene Gesserit powaliły wyrywającą im się Dostojną
Matronę i zdarły jej z ramienia pomarańczową opaskę. A potem zabiły ją ciosami tak mocnymi,
że zmiażdżyły jej mostek.
Caree pierwsza rzuciła się na agresywną parę. Uderzyła obie jednocześnie, aż zatoczyły
się do tyłu. Kopnięcie zmiażdżyło krtań jednej z nich, ale druga zrobiła unik przed następnym
ciosem. Podczas gdy jej towarzyszka osunęła się, krztusząc, przekręciła się i zerwała na nogi,
ściskając w ręku okruch skały, który był fragmentem obrzeża trawnika.
Z twierdzy nadbiegły strażniczki, cenzorki i Matki Wielebne. Baszarka Aztin prowadziła
własny oddział i Murbella zauważyła, że wszystkie mają ciężką broń paraliżującą. Matka
Dowodząca krzyknęła, używając Głosu, by jej słowa uderzyły akolitki niczym pociski, ale zgiełk
był tak wielki, że prawdopodobnie nikt jej nie słyszał.
Janess i Murbella wkroczyły ramię w ramię między walczące nadal akolitki i zaczęły
zasypywać je ciosami, nie patrząc, czy mają pomarańczowe opaski czy nie. Murbella
spostrzegła, że córka walczy ze wzrastającą energią, wkładając w zmagania całego ducha i ciało.
Murbella wciągnęła głowę w ramiona i uderzywszy nią uśmiechającą się zwycięsko Caree
Debrak, powaliła ją na ziemię. Mogła łatwo zadać jej śmiertelny cios, ale powstrzymała się,
zadowalając pozbawieniem jej tchu.
Chwytając powietrze jak ryba i wymiotując, Caree przekręciła się na bok i łypnęła
złowrogo na Murbellę i Janess. Pozbierała się i stanęła na trzęsących się nogach.
– Nie oberwałaś już dosyć ode mnie, Janess? Chcesz jeszcze?
Machnęła pięścią.
Janess zapanowała nad sobą z widocznym trudem, bez problemu uchylając się przed
ciosem, ale nie kontratakując.
– „Unikanie konfrontacji wymaga większych umiejętności niż branie w nich udziału”. To
jeden z aksjomatów Bene Gesserit – powiedziała.
Caree splunęła.
– A co mnie obchodzą aksjomaty czarownic? Nie potrafisz myśleć samodzielnie?
Powtarzasz tylko za matką i używasz cytatów ze starej książki?
Zaledwie wypowiedziała te słowa, wyprowadziła potężne kopnięcie. Wyprzedzając ją,
Janess uskoczyła w lewo i uderzyła mocno pięścią w skroń. Młoda Dostojna Matrona padła jak
ścięta, a Janess wymierzyła jej kopnięcie w czoło, po którym Caree rozciągnęła się na ziemi jak
długa.
W końcu, gdy przybyło więcej kobiet, by rozdzielić walczące, potyczka zaczęła zamierać.
Całe błonia usiane były pozostałościami krwawej bitwy. Salwa z paralizatorów powaliła bijące
się jeszcze akolitki na bezładną kupę. Były nieprzytomne, ale żyły.
Ciężko oddychając, Murbella przyjrzała się z odrazą i wściekłością zakrwawionym
błoniom.
– To przez te wasze pomarańczowe opaski! – krzyknęła na Dostojne Matrony. – Dlaczego
podkreślacie różnice, zamiast się z nami połączyć?
Zerknąwszy w bok, zobaczyła, że Janess staje u jej boku, by chronić Matkę Dowodzącą.
Dziewczyna mogła nie być gotowa na agonię przyprawową, ale na to była.
Pozostałe przy życiu akolitki zaczęły się wymykać do swoich kwater. Wyrażając myśli
matki, Janess krzyknęła za nimi:
– Popatrzcie na te zmarnowane zasoby! Jeśli będziecie przy tym trwały, wróg nie będzie
musiał nas zabijać!
Kiedy plan zostanie powzięty, zaczyna żyć własnym życiem. Już samo obmyślenie i
skonstruowanie intrygi opatruje ją pieczęcią nieuchronności.
– baszar Miles Teg,
sprawozdanie po zwycięstwie na Cerbolu
Kiedy Garimi była w konfrontacyjnym nastroju, potrafiła być uparta jak najbardziej
zahartowane stare Bene Gesserit. Sziena pozwoliła poważnej siostrze wystąpić przed
zgromadzeniem i dać upust niechęci do proponowanego projektu stworzenia gholi historycznych
postaci, mając nadzieję, że ochłonie, zanim dojdzie do końca. Niestety, wiele sióstr siedzących
za Garimi mruczało i potakiwało, zgadzając się z jej obiekcjami.
„I tak dajemy początek jeszcze większej liczbie frakcji” – pomyślała Sziena z
wewnętrznym westchnieniem.
Ponad setka sióstr uciekinierek kontynuowała w największej sali zebrań na statku pozornie
niekończącą się dyskusję o stworzeniu gholi z tajemniczych komórek Scytale’a. Wyglądało na
to, że nie dojdzie do żadnego kompromisu. Uciekły z Kapitularza, by zachować czystość, więc
Sziena upierała się przy prowadzeniu otwartych dyskusji, ale spór ciągnął się już ponad miesiąc.
Przy tak dużej różnicy zdań nie chciała narzucać głosowania. Jeszcze nie.
„Kiedyś łączyła nas wspólna sprawa...” – zauważyła z goryczą.
– Proponujesz ten nieprzemyślany plan, jakbyśmy nie mieli innej możliwości –
powiedziała Garimi z pierwszego rzędu. – A nawet początkująca akolitka wie, że jest tyle
możliwości, na ile się zdecydujemy.
Chociaż nikt nie wezwał go do zabrania głosu, po krótkotrwałej ciszy popłynęły słowa
Duncana Idaho:
– Nie powiedziałem, że nie mamy wyboru. Zasugerowałem tylko, że może to być dla nas
najlepszy wybór.
On i Teg siedzieli obok Szieny. Kto lepiej od tych dwóch znał niebezpieczeństwa,
trudności i korzyści bycia gholą? Kto lepiej niż Duncan rozumiał owe historyczne postaci?
– Ten tleilaxański mistrz daje nam sposób wzmocnienia naszych sił kluczowymi
postaciami z grona specjalistów i przywódców z przeszłości – kontynuował Duncan. – Mało
wiemy o wrogu, którego możemy napotkać, więc niewykorzystanie dostępnych atutów byłoby
głupotą.
– Atutów? Te historyczne postaci są prawdziwym panteonem hańby dla Bene Gesserit –
powiedziała Garimi. – Lady Jessika, Paul Muad’Dib i – najgorszy z nich wszystkich – Tyran
Leto II.
Kiedy głos Garimi stał się ostry, jedna z jej towarzyszek stanowczo dodała:
– Zapomniałeś o swoim wyszkoleniu Bene Gesserit, Duncanie Idaho? Twoje
rozumowanie nie jest logiczne. Wszyscy ci ghole, o których mówimy, są reliktami przeszłości,
pochodzą bezpośrednio z legend. Jaki mogą mieć związek z obecnym kryzysem?
– Brak orientacji w obecnym położeniu nadrobią patrzeniem z dystansu – zauważył Teg. –
Już sama historia, żywa w tych komórkach, może przyprawić religioznawców o zawrót głowy. Z
pewnością wśród tych herosów i geniuszy możemy znaleźć takich, których wiedza będzie
użyteczna w każdej sytuacji, jaka nam się przytrafi. To, że Tleilaxanie zadali sobie tyle trudu, by
uzyskać i przechować owe komórki przez te wszystkie wieki, dowodzi, jak szczególne muszą
one być.
Matka Wielebna Calissa wyraziła żywe zaniepokojenie, ale w żaden sposób nie zdradziła,
jak zamierza głosować.
– Martwi mnie, że Tleilaxanie w jakiś sposób zmienili te geny... tak jak postąpili z
Duncanem. Scytale liczy na nasz podziw. A jeśli realizuje jakiś inny plan? Dlaczego tak
naprawdę chce przywołać te ghole?
Duncan powiódł wzrokiem po siedzących kobietach.
– Tleilaxański mistrz jest w niepewnej sytuacji, musi więc dołożyć wszelkich starań, by te
ghole, które sprawdzimy, były doskonałe.
W przeciwnym razie może się pożegnać z myślą o tym, że dostanie od nas to, czego
najbardziej pragnie. Nie ufam mu, ale ufam jego desperacji. Scytale zrobi wszystko, by dostać
to, czego potrzebuje. Umiera i rozpaczliwie chce mieć swojego gholę, zatem możemy
wykorzystać go z pożytkiem dla nas. Nie możemy pozwolić, by w obecnej, groźnej sytuacji
naszą polityką rządził strach.
– Jaką polityką? – prychnęła Garimi, rozglądając się po siostrach. – Błądzimy w kosmosie,
lecimy donikąd, uciekając przed niewidzialnym zagrożeniem, które dostrzega tylko Duncan
Idaho. Dla większości z nas prawdziwym zagrożeniem są dziwki z planet Rozproszenia. Przejęły
władzę nad naszym zgromadzeniem, a my udałyśmy się na wygnanie, by ocalić Bene Gesserit.
Musimy znaleźć miejsce, gdzie będziemy mogły założyć nową kapitułę, ustanowić nowe
zgromadzenie, w którym wzrośniemy w siłę. Dlatego zaczęłyśmy rodzić dzieci, ostrożnie
zwiększając nasze szeregi.
– A przez to nadwerężając ograniczone zasoby Itaki – rzekła Sziena.
Garimi i wiele jej zwolenniczek zaczęły buczeć.
– Na tym statku pozaprzestrzennym jest dość zapasów, by sto lat przeżyło dziesięć razy
więcej osób, niż się tu znajduje. Aby przetrwało nasze zgromadzenie, musimy zwiększyć
liczebność i poszerzyć pulę genów, przygotowując się do skolonizowania jakiejś planety.
Sziena uśmiechnęła się chytrze.
– To jeszcze jeden powód, by wprowadzić tu ghole.
Garimi ze wstrętem wywróciła oczyma.
– Ghole będą nieludzkimi obrzydlistwami! – krzyknęła zza jej pleców Stuka.
Sziena wiedziała, że ktoś w końcu to powie.
– To dziwne, jak bardzo zabobonne są niektóre z was, konserwatystek. Jak niepiśmienni
wieśniacy! Usłyszałam od was bardzo mało racjonalnych argumentów.
Garimi obejrzała się na swe równie surowe zwolenniczki i wydawało się, że czerpie siłę z
ich poparcia.
– Racjonalnych argumentów? Sprzeciwiam się tej propozycji, bo jest wyraźnie
niebezpieczna. To ludzie, których znamy z historii. Znamy ich i wiemy, co są w stanie zrobić.
Odważymy się napuścić na wszechświat drugiego Kwisatz Haderach? Już raz popełniłyśmy ten
błąd. Teraz powinnyśmy być mądrzejsze.
Kiedy przemówił Duncan, mógł tylko przedstawić swoje przekonania, bo brakowało mu
umiejętności używania Głosu i subtelnych manipulacji Bene Gesserit.
– Paul Atryda był dobrym człowiekiem, ale zgromadzenie żeńskie i inne siły skierowały
go w niebezpieczną stronę. Jego oczerniany syn też był dobry i dzielny, dopóki nie pozwolił się
zdominować czerwiom pustyni. Znałem Thufira Hawata, Gurneya Hallecka, Stilgara, księcia
Leto, a nawet Leto II. Tym razem możemy ich ochronić przed dawnymi błędami i pozwolić
rozwinąć możliwości. By nam pomogli!
Kobiety zaczęły krzyczeć, a nad wszystkim górował głos Garimi.
– Dzięki Innym Wspomnieniom wiemy, co zrobili ci Atrydzi i co ty zrobiłeś, Duncanie
Idaho. Och, te okrucieństwa popełnione w imię Muad’Diba, te miliardy, które zginęły podczas
jego dżihadu! Imperium Corrinów, które przetrwało tysiące lat, upadło! Ale nie wystarczyły
nawet katastrofy sprowadzone przez Imperatora Muad’Diba. Potem nastał jego syn, Tyran, i
tysiące lat miażdżącego terroru. Czy niczego się nie nauczyliśmy?
Podnosząc głos, Sziena powiedziała z rozkazującą nutą, uciszając pozostałe Bene Gesserit:
– Oczywiście, że się nauczyłyśmy. Aż do dzisiaj myślałam, że nauczyłyśmy się stosować
mądre środki ostrożności. Teraz wydaje się, że historia nauczyła nas jedynie nierozumnej trwogi.
Odrzuciłybyście nasz największy atut tylko dlatego, że ktoś może przypadkowo zostać zraniony.
Mamy wrogów, którzy zwrócą się przeciw nam z nieprzypadkową gwałtownością. Ryzyko
zawsze istnieje, ale nasze banki komórek dają nam przynajmniej jakąś szansę.
Starała się obliczyć, ile pasażerek Garimi przeciągnęła na swoją stronę. Identyfikując je i
kategoryzując w myślach, Sziena natrafiła na kilka niespodzianek; wszystkie były
tradycjonalistkami, ultrakonserwatystkami. W tej chwili były w mniejszości, ale to się mogło
zmienić. Dyskusja musi się skończyć, zanim wyrządzi więcej szkód.
Nawet gdy poważnie przystąpią do realizacji projektu, każdy mały ghola będzie musiał
przejść pełen okres dojrzewania, a potem zostać wychowany i wyszkolony z myślą o możliwości
obudzenia jego wspomnień. Zajmie to lata. Ile jeszcze razy w przyszłym dziesięcioleciu ich
statek pozaprzestrzenny znajdzie się w kryzysowej sytuacji? A jeśli jutro wpadną na
tajemniczego wroga? A gdyby zostali schwytani w drgającą sieć, która – jak mówił Duncan –
zawsze za nimi podąża, cały czas ich szuka?
Najlepiej wychodziło zgromadzeniu żeńskiemu długookresowe planowanie.
W końcu Sziena zacisnęła pełne wargi i przystąpiła do walki. Nie zamierzała jej przegrać,
ale dyskusja się skończyła, bez względu na to, czy Garimi zgodzi się z tym czy nie.
– Dość gadania w kółko o tym samym. Zarządzam głosowanie. Teraz.
I wygrała. Z nieznaczną przewagą.
Przed sięgającym w przyszłość wzrokiem przeszukujących kosmos nawigatorów Gildii nie
ochroni nas nawet pole statku pozaprzestrzennego. Tylko dzikie geny Atrydy mogą go
całkowicie zasłonić.
– mentatka Bellonda do zgromadzenia akolitek
Otępiały po głośnej kłótni Bene Gesserit, Duncan Idaho wykonał samotnie ciąg ćwiczeń w
sali treningowej. By uporządkować myśli, poczuł przymus pójścia w to znane miejsce, w którym
spędził tyle miłych godzin. Z Murbellą.
Starając się całkowicie zapanować nad mięśniami i nerwami, uświadomił sobie swoje
niedociągnięcia. Zawsze coś mu o nich przypominało. Robiąc użytek ze swoich mentackich
zdolności, zorientował się, że o włos spóźnił się z wykonaniem pewnych ruchów
zaawansowanego prana i bindu. Błędy te zauważyłoby niewielu obserwatorów, ale on je
dostrzegł. Cała ta sprawa nowych gholi tak mu ciążyła, że czuł się wytrącony z równowagi.
Jeszcze raz zakończył rytualne kroki. Trzymając krótki miecz, starał się osiągnąć
zrelaksowaną gotowość prana i bindu, ów wewnętrzny spokój, który umożliwiłby mu obronę i
atak z szybkością błyskawicy. Ale jego mięśnie uparcie odmawiały współpracy z impulsami
umysłu.
„Walka jest sprawą życia i śmierci... nie nastroju” – pomyślał. Nauczył go tego Gurney
Halleck.
Wziąwszy dwa głębokie wdechy, Duncan zamknął oczy i wprowadził się w trans
mnemoniczny, w którym ustalił dane związane z tym dylematem. Oczami wyobraźni zobaczył
na pobliskiej ścianie długą rysę, która wcześniej uszła jego uwagi. Dziwne, że przez tyle lat nikt
tego nie naprawił, a jeszcze dziwniejsze, że on sam przez cały ten czas tego nie dostrzegł.
Prawie piętnaście lat temu podczas ćwiczebnej walki na noże pośliznęła się tam i upadła
Murbella... i o mało nie zginęła. Kiedy osuwała się wolno, przekręcając nóż i padając tak, że
ostrze wbiłoby się jej w serce, Duncan przewidział w swoim mentackim umyśle pełną gamę
możliwych konsekwencji. Zobaczył wiele sposobów, na które mogła zginąć... i kilka, na które
można ją było uratować. Kiedy się przewracała, wymierzył jej potężnego kopniaka, wytrącając
broń, która zarysowała ścianę.
Rysa na ścianie, dotąd niezauważona i zapomniana...
Parę chwil po tym wydarzeniu, które omal nie skończyło się tragicznie, uprawiał z
Murbellą seks na podłodze. Było to jedno z ich najbardziej pamiętnych koitalnych zderzeń, w
którym przeciwstawił swoje męskie zdolności wzmocnione szkoleniem Bene Gesserit jej
stworzonym przez Dostojne Matrony technikom zniewalania seksualnego. Ogier o nadludzkich
możliwościach przeciw bursztynowowłosej kusicielce.
Czy wciąż o nim myślała po prawie czterech latach?
Duncan stale znajdował w swojej kabinie i w innych miejscach statku pozaprzestrzennego
ślady, które przypominały mu o utraconej kochance. Przed ucieczką był tak pochłonięty
układaniem tajnych planów z Szieną, ukrywaniem niezbędnych rzeczy na statku, potajemnym
wprowadzaniem ochotników na jego pokład oraz ładowaniem sprzętu, zapasów i siedmiu
czerwi, że na pewien czas zdołał zapomnieć o Murbelli.
Ale kiedy tylko umknęli przed parą staruszków i ich czepiającą się statku siecią, miał za
dużo czasu i zbyt wiele okazji do natykania się na niezauważone wcześniej miny emocjonalne.
Znalazł kilka rzeczy Murbelli, stroje treningowe, przybory toaletowe. Chociaż był mentatem i
nie mógł zapomnieć szczegółów, już samo odkrycie tych przedmiotów wstrząsnęło nim niczym
wybuchy miniaturowych bomb pamięciowych z opóźnionym zapłonem, gorszych od
prawdziwych min, które rozmieszczono niegdyś wokół statku pozaprzestrzennego na
Kapitularzu.
Dla własnego zdrowia psychicznego Duncan zebrał w końcu to wszystko, od
przesiąkniętych jej potem zmiętych strojów treningowych po porzucone ręczniki, których
używała, i jej ulubiony rylec. Cisnął to do jednego z nieużywanych schowków na statku.
Nienaruszone pole zeroentropijne zachowa je na zawsze dokładnie w takim stanie, w jakim były.
Pozostawały tam zamknięte od lat.
Duncan nigdy nie odczuwał potrzeby, by znowu je zobaczyć, nigdy nie musiał myśleć o
Murbelli. Stracił ją i nie mógł o niej zapomnieć.
Być może utracił ją na zawsze, ale dzięki zeroentropijnej kapsułce Scytale’a mogli
powrócić jego dawni przyjaciele. Paul, Gurney, Thufir, a nawet książę Leto.
Wycierając się po ćwiczeniach, poczuł przypływ nadziei.
CZTERY LATA
PO UCIECZCE
Z KAPITULARZA
Podskakiwanie na widok cieni nie jest objawem tchórzostwa ani paranoicznego lęku, jeśli
istnieje rzeczywiste zagrożenie.
– Matka Dowodząca Murbella, prywatne dzienniki
W martwej przestrzeni daleko poza układem Kapitularza pojawił się duży,
niezidentyfikowany statek wojenny. Zawisł tam, ostrożnie przeczesując tę część kosmosu, zanim
się zbliżył. Nadlatująca jednostka Gildii wykryła za pomocą czujników dalekiego zasięgu
dziwny statek czający się w miejscu, w którym nie powinno go być, poza jakąkolwiek planetarną
orbitą.
Zawsze obawiając się wroga i nigdy nie wiedząc, jak może zostać przypuszczony
pierwszy atak, Matka Dowodząca wysłała dwie siostry w szybkim statku zwiadowczym, żeby
przeprowadziły rekonesans. Kobiety zbliżyły się ostrożnie, pokazując spokojnie, jakie mają
intencje.
Dziwny statek otworzył ogień i zniszczył jednostkę zwiadowczą, gdy tylko znalazła się w
jego zasięgu. Ostatnia wiadomość przekazana przez pilota brzmiała:
– To jakiegoś rodzaju krążownik. Wygląda, jakby przeszedł piekło, jest poważnie
uszkodzony...
Potem połączenie przerwały trzaski...
Murbella, w ponurym nastroju, zebrała podległe jej dowódczynie, by odpowiedzieć
szybkim i potężnym uderzeniem. Nikt nie wiedział, kim jest intruz ani jak jest uzbrojony, czy
jest to wróg z zewnątrz, którego od dawna się spodziewano, czy jakaś inna potęga.
Bezsprzecznie jednak stanowił zagrożenie.
Wiele byłych Dostojnych Matron, włącznie z Dorią, od czterech lat, od bitwy o Węzeł,
rwało się do walki. Kipiąc z trudem powściąganą agresją, uważały, że słabną ich zdolności
militarne. Teraz Murbella da im szansę nadrobienia tego.
Po paru godzinach układ Kapitularza opuściło dwadzieścia jednostek szturmowych, które
od czasów baszara Milesa Tega stanowiły część floty zgromadzenia. Mimo ostrzeżeń i narzekań
części jej bardziej bojaźliwych doradczyń spośród Bene Gesserit, które chciały, by trzymała się z
dala od niebezpieczeństwa, prowadziła je Murbella. Była Matką Dowodzącą, pokieruje więc tą
misją. Taki miała styl działania.
Kiedy statki nowego zgromadzenia zanurkowały, zmniejszając odległość od celu,
Murbella przyjrzała się obrazom na ekranach i zauważyła ciemne rysy na kadłubie intruza, jasne
obłoki paliwa wyciekającego z uszkodzonych silników oraz duże dziury po pociskach, z których
wydobywało się powietrze.
– To wrak – przekazała baszarka Wikki Aztin ze swojego statku.
– Ale śmiertelnie groźny – zauważyła adiutantka. – Nadal może strzelać.
„Jak ranny drapieżnik” – pomyślała Murbella. Była to duża jednostka, o wiele większa od
jej jednostek szturmowych. Patrząc na ekrany, rozpoznała typ statku oraz godło na uszkodzonym
przez żar kadłubie.
– To statek Dostojnych Matron, ale nie należy do żadnej ze sprzymierzonych grup.
– Czyżby pochodził z jednej z enklaw buntowniczek?
– Nie... ten jest spoza granicy Rozproszenia – przesłała wiadomość pozostałym. – Daleko
spoza granicy.
Przez dziesiątki lat, niczym szarańcza, napłynęło do Starego Imperium mnóstwo
Dostojnych Matron, ale na odległych planetach Rozproszenia było ich dużo więcej. Tworzyły
niezależne komórki, odizolowane od siebie nie tylko dla własnego bezpieczeństwa, ale również z
powodu wrodzonej ksenofobii.
Widocznie obcy statek zabłąkał się w ten rejon kosmosu. Sądząc z jego wyglądu, był zbyt
poważnie uszkodzony, by dotrzeć do celu. Czy celem tym był Kapitularz, czy po prostu
jakakolwiek nadająca się do zamieszkania planeta?
– Trzymać się poza zasięgiem ognia – rozkazała dowódczyniom pozostałych jednostek, po
czym przestawiła swój komsystem. – Dostojne Matrony! Jestem Murbella, prawowita Wielka
Dostojna Matrona, gdyż zabiłam swoją poprzedniczkę. Nie jesteśmy wrogami, ale nie
rozpoznajemy waszego statku ani jego oznaczeń. Niepotrzebnie zniszczyłyście nasz statek
zwiadowczy. Jeśli znowu otworzycie ogień, zrobicie to na własną zgubę.
Odparły jej tylko milczenie i zakłócenia.
– Wejdziemy na pokład waszej jednostki. To mój rozkaz jako Wielkiej Dostojnej Matrony.
Podciągnęła swoje siły bliżej, nadal nie otrzymując odpowiedzi.
W końcu na ekranie komsystemu pojawiła się wymizerowana kobieta o rysach ostrych jak
rozbite szkło.
– Dobrze, Dostojna Matrono. Nie otworzymy ognia. Póki co.
– Wielka Dostojna Matrono – powiedziała Murbella.
– To się jeszcze okaże.
Poruszając się ostrożnie, z włączonymi systemami bojowymi i w gotowości do
natychmiastowej riposty, dwadzieścia statków nowego zgromadzenia żeńskiego otoczyło
noszącą ślady walki dużą jednostkę.
– Mogłybyśmy z łatwością dostać się do środka przez dziurę w kadłubie – poinformowała
Doria na prywatnym paśmie.
– Wolę, żeby nie widziano w nas napastniczek – odparła Murbella, po czym na otwartym
kanale zapytała anonimową dowódczynię statku wojennego Dostojnych Matron: – Czy wasze
stanowiska dokowania nadal działają? Jak poważne są uszkodzenia?
– Jedno nadaje się do użytku. – Dowódczyni podała instrukcje.
Murbella rozkazała baszarce Aztin i połowie statków pozostać na zewnątrz na straży, a
pozostałych dziesięć poprowadziła na spotkanie z Dostojnymi Matronami ocalałymi z
niewątpliwie strasznej bitwy.
Kiedy wyłoniła się wraz z towarzyszkami z luku stanowiska dokowania, stanęła naprzeciw
trzynastu poturbowanych kobiet w kolorowych trykotach. Wiele z nich miało sińce, ledwie
zasklepione rany i opatrunki.
Kobieta o ostrych rysach miała lewą rękę w plastrach gojących. Murbella, zawsze
podejrzliwa, obawiała się, że może kryć broń w bandażach, ale było to nieprawdopodobne;
Dostojne Matrony za broń uważały własne ciała. Kapitan spojrzała spode łba na Murbellę i jej
towarzyszki, których część ubrana była jak Bene Gesserit, inne zaś nosiły stroje Dostojnych
Matron.
– Wyglądacie inaczej... dziwnie – powiedziała kapitan. W jej oczach pojawiły się
pomarańczowe plamki.
– A wy wyglądacie na pokonane! – warknęła Murbella. Dostojne Matrony odpowiadały
raczej na siłę niż na pojednawcze gesty. – Kto wam to zrobił?
– Oczywiście wróg – odparła drwiąco kapitan. – Wróg, który nęka nas od setek lat,
rozprzestrzeniając zarazę i niszcząc nasze światy. – Jej twarz wyrażała sceptycyzm. – Jeśli tego
nie wiecie, nie jesteście Dostojnymi Matronami.
– Wiemy o istnieniu wroga, ale od dawna przebywamy w Starym Imperium. Wiele się
zmieniło.
– I najwyraźniej wiele zostało zapomniane! Wyglądacie, jakbyście się stały miękkie i
słabe, ale wiemy, że w tym sektorze był wróg. Zbadałyśmy, ile byłyśmy w stanie w tym
uszkodzonym statku. Znalazłyśmy kilka planet bezsprzecznie spalonych unicestwiaczami.
Murbella nie poprawiła jej, nie powiedziała, że te planety – bez wątpienia światy Tleilaxan
albo Bene Gesserit – zostały zniszczone przez same Dostojne Matrony, a nie wroga z zewnątrz.
Ostrożnie wystąpiła naprzód, zastanawiając się, czy na całym statku ocalało tylko tych
trzynaście Dostojnych Matron.
– Powiedzcie, co wiecie o naszym wspólnym wrogu. Każda informacja pomoże nam w
obronie.
– W obronie? Nie można się bronić przed niewidzialnym nieprzyjacielem.
– Mimo to będziemy się starały.
– Nikt nie może mu sprostać! Musimy uciekać, zajmować, co się da, żeby przeżyć, i
poruszać się szybciej, niż wróg nas ściga. Musisz o tym wiedzieć. – Jej zasinione oczy zwęziły
się; rysy wydawały się jeszcze ostrzejsze. – Chyba że tak naprawdę nie jesteś Dostojną Matroną.
Nie rozpoznaję tych innych ani ich dziwnej odzieży, a ty zachowujesz się jakoś obco... –
Wyglądała, jakby chciała plunąć. – Wszystkie wiemy, że nasz wróg ma wiele twarzy. Czy jest
wśród nich twoja?
Cała trzynastka napięła się i sprężyła, po czym rzuciła się na Murbellę i jej towarzyszki.
Dostojne Matrony spoza Starego Imperium nie znały niesamowitych zdolności bojowych sióstr z
nowego zgromadzenia, a poza tym były zmęczone i poranione. Mimo to desperacja dodawała im
sił.
Podczas krwawej walki padły cztery towarzyszki Murbelli, zanim reszta jej oddziału
poskromiła i zabiła wszystkie Dostojne Matrony oprócz ich kapitan.
Kiedy stało się jasne, że jej podwładne zginą, przywódczyni Dostojnych Matron skoczyła
przez drzwi stanowiska dokowania do windy. Bene Gesserit były zdumione.
– To tchórz!
Murbella już pędziła ku windzie.
– Nie tchórz. Ona chce się dostać na mostek. Zniszczy statek, żeby nie wpadł w nasze
ręce!
Najbliższa winda była uszkodzona. Murbella z kilkoma siostrami pobiegła dalej i znalazła
drugi dźwig, który wyniósł je szybko na pokład dowodzenia. Kapitan mogła łatwo wymazać
wszystkie wpisy nawigacyjne i wysadzić silniki, jeśli były jeszcze wystarczająco sprawne, by
zareagować na polecenie samozniszczenia. Murbella nie miała pojęcia, ile systemów statku
nadal funkcjonuje.
Kiedy wpadła z Dorią i trzema innymi siostrami na mostek, dowódczym Dostojnych
Matron uderzała już w panele z taką siłą, że krwawiły jej palce. Z tablic sterowniczych, w
których zrobiła zwarcie, sypały się iskry i unosił się dym. Murbella błyskawicznie dopadła do
kobiety, chwyciła ją za ramiona i odrzuciła od paneli. Kapitan ponownie skoczyła na nie, ale
jeden odruchowy cios Matki Dowodzącej złamał jej kark. Nie było czasu na powolne
przesłuchania.
Doria pierwsza dosięgła paneli i bez namysłu zaczęła gołymi rękami wyrywać tablice
sterownicze, rozłączając konsolę. Potem spojrzała ze zmarszczonymi brwiami na dymiące
przyrządy, nie będąc w stanie zatrzymać procesu zniszczenia, który się już rozpoczął. Gaśnice
tłumiły ogień.
Specjalistki Bene Gesserit przystąpiły do przeczesywania systemów statku. Murbella
czekała, obawiając się, że jednostka mimo wszystko eksploduje. Jedna z sióstr podniosła głowę
znad stacji nawigacyjnej.
– Sekwencja samozniszczenia przerwana – oznajmiła. – Kapitan usunęła większość
zapisów, ale udało mi się odzyskać co najmniej jeden zbiór współrzędnych spoza Starego
Imperium... ostatniego miejsca, w którym był ten statek, zanim uciekł tutaj.
Murbella podjęła decyzję.
– Musimy się dowiedzieć możliwie najwięcej o tym, co się tam do tej pory wydarzyło. –
Ta tajemnica dręczyła ją od lat. – Wyślę zwiadowczynie, żeby odtworzyły ten kurs. Po tym, co
się stało, niech nikt nie śmie sugerować, że to, iż wróg chce nas dopaść, jest tylko wytworem
mojej wyobraźni. Jeśli w końcu ruszył, musimy o tym wiedzieć.
Dostojne Matrony naiwnie myślą, że zniewoleni przez nie Utraceni Tleilaxanie są wobec nich
lojalni. W rzeczywistości wielu Tleilaxan z Rozproszenia ma własne plany. Naszym,
maskaradników, zadaniem jest zniweczenie wszystkich ich zamiarów.
– Khrone, przesłanie do maskaradników
Laboratorium zbudowane na zgliszczach Bandalongu było prymitywne nawet według
standardów Utraconych Tleilaxan. Uxtal miał jedynie najbardziej podstawowe wyposażenie,
wygrzebane z ruin obiektów wykorzystywanych niegdyś przez starych mistrzów, i po raz
pierwszy sam kierował tak skomplikowanym projektem. Nie mógł dopuścić, by Dostojne
Matrony albo maskaradnicy zaczęli podejrzewać, że to zadanie może go przerastać.
Do pomocy przydzielono mu beznadziejnych laborantów, należących do niskiej kasty
mężczyzn o słabym charakterze, których te straszne kobiety podporządkowały sobie seksualnie.
Żaden z nich nie miał specjalistycznej wiedzy ani nie potrafił mu udzielić jakichkolwiek
pomocnych wskazówek. Porywcze Dostojne Matrony zabiły już z powodu wydumanej zniewagi
jednego z tych żałosnych osobników, a jego następca nie wydawał się ani trochę bardziej
utalentowany.
Uxtal za wszelką cenę starał się nie okazywać niepokoju, próbując stwarzać pozory, że zna
się na rzeczy, chociaż nie orientował się w wielu sprawach. Khrone kazał drobnemu badaczowi
wykonywać polecenia maskaradników, a oni powiedzieli mu, że ma robić wszystko, czego
zażądają Dostojne Matrony. Uxtal żałował, że nie bardzo rozumie, co się dzieje. Czy nowi
maskaradnicy naprawdę sprzymierzyli się z agresywnymi dziwkami? A może był to sprytnie
zamaskowany kolejny podstęp w podstępie? Potrząsnął z konsternacją głową.
Starożytne pisma ostrzegały przed służeniem dwóm panom i teraz rozumiał to aż za
dobrze.
W nocy rzadko miał więcej niż kilka godzin na odpoczynek, a kiedy już się położył,
niepokój był zbyt wielki, by pozwolił mu na prawdziwy sen. Musiał oszukać dziwki i
maskaradników. Wyhoduje nowego gholę, którego chciał Khrone – to potrafił zrobić! – i postara
się wyprodukować potrzebną Dostojnym Matronom namiastkę przyprawy na bazie adrenaliny,
korzystając z ich receptury. Jednak stworzenie autentycznej przyprawy znacznie przekraczało
jego umiejętności.
W wielkodusznym geście Hellica dała mu wiele kobiecych ciał do wykorzystania w
charakterze kadzi aksolotlowych i już – po trzykrotnym spartaczeniu tego zabiegu – przemienił
w nią tę, której potrzebował. Na razie wszystko szło dobrze. Kadź, wraz z wyposażeniem
prymitywnego laboratorium, powinna mu wystarczyć do odniesienia sukcesu. Teraz musiał po
prostu stworzyć i dostarczyć gholę, a Khrone – mial taką nadzieję – nagrodzi go za to.
Niestety, oznaczało to, że jego męki tutaj będą trwały co najmniej dziewięć miesięcy. Nie
wiedział, czy zdoła to wytrzymać.
Podejrzewając wszędzie maskaradników, zaczął hodować dziecko z tajemniczych
komórek z uszkodzonej kapsułki zeroentropijnej martwego mistrza. Tymczasem Najwyższa
Matrona codziennie dawała mu do zrozumienia, że niecierpliwie czeka na substytut melanżu.
Zazdrosna była o każdą sekundę, której nie poświęcał na zaspokojenie jej potrzeb. Zdjęty paniką
i wyczerpany, Uxtal musiał wypełniać oba zobowiązania, chociaż nie miał doświadczenia w
żadnym z tych zadań.
Kiedy tylko zarodek gholi o nieustalonej tożsamości został umieszczony w pierwszej
działającej kadzi aksolotlowej, Uxtal oddał się produkcji namiastki przyprawy. Dziwki wiedziały
już, jak wytwarzać tę substancję, nie musiał więc dokonywać żadnego przełomu ani wykazywać
się przebłyskami geniuszu w tej dziedzinie. Po prostu musiał produkować ten związek w
ogromnych ilościach. Dostojne Matrony nie mogły zadawać sobie trudu wytwarzania go.
Patrząc przez okno weneckie na szare niebo, Uxtal czuł, że krajobraz jego duszy
przypomina osmalone, pozbawione życia wzgórza, które widział w oddali. Nie chciał tutaj być.
Któregoś dnia pomyśli o tym, jak się stąd wydostać.
Urodzony w zaściankowej religijnej wspólnocie, czuł się bardzo nieswojo w obecności
dominujących kobiet. Tleilaxanie przemieniali kobiety w bezmózgie łona, kiedy tylko osiągnęły
dojrzałość rozrodczą. Jedynie do tego służyły. Dostojne Matrony były przeciwieństwem tego, co
uważał za słuszne i właściwe. Nikt nie znał pochodzenia dziwek, ale wydawało się, że ich
skłonność do przemocy została przez kogoś zaprogramowana.
Zastanawiał się, czy jakiś głupi tleilaxański mistrz nie wyhodował Dostojnych Matron, by
osaczały i zabijały Bene Gesserit, tak jak rzekomo wyhodowano Futarów, by tropili i zabijali
Dostojne Matrony. A jeśli te potwory w kobiecej skórze wyrwały się później spod kontroli,
czego rezultatem stała się zagłada wszystkich świętych światów oraz zniewolenie garstki
Utraconych Tleilaxan i wszystko poszło źle?
Starając się wyglądać jak wyniosły zarządca, Uxtal przechadzał się po laboratorium i
przyglądał dwóm asystentom w białych kitlach doglądającym kadzi z gholą.
Za pomocą dźwigu dryfowego dostawiono niedawno jeszcze jeden segment laboratorium.
Nowe skrzydło było trzykrotnie większe od pierwotnego ośrodka, co wymagało zburzenia
płotów hodowcy świmaków i zajęcia części jego ziemi. Uxtal spodziewał się, że rolnik się
sprzeciwi, czym ściągnie na siebie gniew Dostojnych Matron, ale ten – nazywał się Gaxhar? –
przeniósł pokornie zwierzęta w inne miejsce. Owe kobiety żądały również, by stale dostarczał im
świeżego świmaczego mięsa, co robił bez szemrania. Widok kogoś tak poniewieranego,
świadomość, że nie jest jedyną bezradną osobą w Bandalongu, sprawiały Uxtalowi cichą
przyjemność.
W starszym budynku poddawano pojmane kobiety chemicznej lobotomii i zamieniano je
w kadzie hodowlane. Uxtal słyszał dobiegające z nowego skrzydła stłumione krzyki
torturowanych więźniarek, ponieważ ból – ściśle rzecz biorąc, adrenalina, endorfiny i inne
związki chemiczne, które wytwarza organizm w reakcji na ból – był głównym składnikiem owej
szczególnej przyprawy, której tak łaknęły Dostojne Matrony.
Najwyższa Matrona Hellica poszła już do nowych pomieszczeń, by dopilnować
szczegółów.
– Nasz obiekt będzie gotowy, gdy tylko ochrzczę go jak należy – powiedziała.
Ubrana była w obcisły złoto-srebrny trykot, który ukazywał obfite krągłości jej ciała, oraz
dobraną do niego pelerynę i wysadzany drogimi kamieniami diadem, który na jej jasnych
włosach wyglądał jak korona.
Uxtal nieszczególnie chciał się dowiedzieć, co to znaczy. Ilekroć widział Najwyższą
Matronę, z trudem usiłował nie okazywać odrazy, jaką w nim budziła, chociaż musiała ją
wyczytać z jego szarawej twarzy. Dla zachowania życia starał się przejawiać w jej obecności
stosowny strach, ale nie za wielki. Nie płaszczył się, a przynajmniej myślał, że tego nie robi.
Po szczególnie głośnej serii krzyków Hellica weszła majestatycznym krokiem do części
laboratorium, w której na chromowanym stole leżała zapłodniona kadź aksolotlowa. Lubiła
patrzeć na tę górę ociekającego potem, cuchnącego mięsa. Trąciła łokciem Uxtala, jakby był jej
towarzyszem broni, i to na tyle silnie, że stracił równowagę.
– To taki interesujący sposób traktowania ludzkiego ciała, nie sądzisz? W sam raz dla
kobiet, które nie nadają się do niczego innego.
Uxtal nie pytał, skąd pochodzą dawczynie ciał. Nie była to jego sprawa i nie chciał tego
wiedzieć. Podejrzewał, że dziwki pojmały na innych planetach kilka znienawidzonych przez
siebie Bene Gesserit. Byłoby ciekawie to zobaczyć! Jako rozdęte kadzie aksolotlowe kobiety te
znalazły się przynajmniej na właściwych miejscach, stały się pojemnikami dla potomstwa. To
był ideał tleilaxańskiej kobiety...
Hellica zrobiła gniewną minę, ujrzawszy obu laborantów zajmujących się jedyną ciężarną
kadzią.
– Czy ten projekt jest ważniejszy od mojego? Potrzebujemy naszego narkotyku... Nie
zwlekaj!
Obaj laboranci zamarli.
– Oczywiście, że nie, Najwyższa Matrono – odparł natychmiast Uxtal, skłoniwszy się
przed nią. – Robimy wszystko, by ci dogodzić.
– By mi dogodzić? A co ty możesz wiedzieć o tym, jak mi dogonić? – Górowała nad
drobnym mężczyzną, patrząc na niego drapieżnym wzrokiem. – Zastanawiam się, czy masz chęć
do tej pracy. Wszyscy pierwotni mistrzowie zostali ukarani śmiercią za swoje dawne zbrodnie.
Nie zmuszaj mnie, żebym i ciebie dodała do tej liczby.
Zbrodnie? Uxtal nie wiedział, co pierwotni Tleilaxanie zrobili Dostojnym Matronom, że
zasłużyli na nienawiść usprawiedliwiającą ich całkowitą zagładę.
– Znam się tylko na genetyce, Najwyższa Matrono – powiedział. – Nie na polityce. –
Szybko się ukłonił i cofnął. – Jestem naprawdę szczęśliwy, że mogę ci służyć.
Uniosła blade brwi.
– Służba jest twoim życiowym przeznaczeniem – odparła.
Kiedy wraca do nas przeszłość, z całą swoją chwałą i bólem, nie wiemy, czy ją powitać, czy
przed nią uciekać.
– Duncan Idaho, Więcej niż mentat
Dwie kadzie aksolotlowe w ośrodku medycznym statku pozaprzestrzennego były kiedyś
siostrami Bene Gesserit. Ochotniczkami. Teraz zostały z nich jedynie obrzydliwe góry mięsa; ich
ręce i nogi zwiotczały, umysły przestały istnieć. Stały się żyjącymi łonami, biologicznymi
fabrykami produkującymi przyprawę.
Teg nie mógł na nie patrzeć bez przygnębienia. Powietrze w ośrodku pachniało środkami
dezynfekującymi, medykamentami i gorzkim cynamonem.
Podręcznik akolitek mówił: „Zdefiniowanie potrzeby prowadzi do rozwiązania”. W
pierwszym roku ich odysei tleilaxański mistrz wyjawił im, jak wytwarzać melanż w kadziach
aksolotlowych. Wiedząc, jaka jest stawka, zgłosiły się do tego dwie uciekinierki. Bene Gesserit
zawsze robiły to, co konieczne, poświęcając się aż do tego stopnia.
Przed laty, na Kapitularzu, Matka Przełożona Odrade pozwoliła na tworzenie kadzi
aksolotlowych do eksperymentów z gholami. Znaleziono ochotniczki, kobiety, które nie mogły
służyć zgromadzeniu w lepszy sposób. Czternaście lat temu z jednej z nich wyłoniło się
odrodzone ciało Tega.
„Bene Gesserit wiedzą, jak wymagać od nas ofiar – pomyślał. – Udaje im się jakoś
przekonać nas, że sam i tego chcemy”.
Teg pokonał wielu wrogów zgromadzenia, odnosząc dzięki swoim genialnym
zdolnościom taktycznym zwycięstwo za zwycięstwem. Jego śmierć na Rakis była najwyższą
ofiarą.
Nadal patrzył na kadzie aksolotlowe – na te kobiety. Te siostry również oddały życie, ale
w inny sposób. A teraz, za sprawą Scytale’a i jego zeroentropijnej kapsułki, Sziena będzie
potrzebowała więcej kadzi.
Badając zawartość kapsułki, lekarki Akademii Suka odkryły również komórki
maskaradników, co natychmiast wzbudziło podejrzenia co do intencji tleilaxańskiego mistrza.
Zrozpaczony Scytale twierdził z uporem, że proces ów można kontrolować, że mogą
zidentyfikować i wybrać tylko te osoby, które chcą wskrzesić jako ghole. Zbliżał się jego koniec,
więc mistrz nie mógł się już targować. W chwili słabości wyjaśnił, jak odseparować komórki
maskaradników od innych. A potem raz jeszcze zaczął błagać, by pozwolono mu wyhodować
jego gholę, zanim będzie za późno.
Teraz był w ośrodku medycznym, a przed nim w tę i z powrotem chodziła Sziena.
Wyprostowana w ramionach, z pochyloną głową, patrzyła na niego z góry.
Tleilaxański mistrz nie oswoił się dotąd ze świeżo uzyskaną swobodą poruszania się po
statku. Wydawał się zdenerwowany, jakby przytłaczało go poczucie winy z powodu tego, że
ujawnił zbyt dużo. Oddał wszystko i teraz nad niczym już nie panował.
– Najlepiej byłoby przygotować jeszcze trzy kadzie – powiedział takim tonem, jakby
rozmawiał o pogodzie. – W przeciwnym razie stworzenie pożądanych gholi zajmie zbyt wiele
czasu, bo ciąża w każdym przypadku będzie trwała dziewięć miesięcy.
– Jestem pewna, że znajdziemy ochotniczki – odparła chłodno Sziena.
– Kiedy wreszcie rozpoczniecie ten program, pierwszy musi być mój ghola. – Scytale
przenosił wzrok z jednej bladej kadzi na drugą jak lekarz oglądający probówki w laboratorium. –
Moja potrzeba jest najpilniejsza.
– Nie – powiedziała Sziena. – Musimy najpierw przekonać się, czy mówisz prawdę, czy te
próbki są rzeczywiście komórkami osób, od których – jak utrzymujesz – zostały pobrane.
Drobny mężczyzna spojrzał gniewnie na Tega, jakby szukał poparcia u człowieka, który
twierdził, że bardzo ceni honor i lojalność.
– Wiesz, że autentyczność materiału genetycznego została potwierdzona. Wasze biblioteki
i sekwencjonerzy chromosomów mieli wiele miesięcy na porównanie i skatalogowanie komórek,
które wam przekazałem.
– Już samo przeszukanie tych wszystkich komórek i wybranie pierwszych kandydatów jest
nie lada wyzwaniem. – Sziena podeszła do tego pragmatycznie. Wszystkie zidentyfikowane
komórki zostały umieszczone osobno w bezpiecznych szufladach w bibliotece genetycznej, a
zamek szyfrowy w jej drzwiach i straże miały sprawić, by nikt nie mógł przy nich majstrować. –
Twój lud był niezwykle ambitny, skoro kradliście takie komórki, i to już od czasów Dżihadu
Butleriańskiego.
– Uzyskaliśmy je. Może nie mieliśmy takiego planu eugenicznego jak wasz, ale
wiedzieliśmy, że trzeba obserwować linię Atrydów. Rozumieliśmy, że mają się rozegrać ważne
wydarzenia, że wasze długie poszukiwania nadludzkiego Kwisatz Haderach zostaną
prawdopodobnie zakończone sukcesem mniej więcej w czasach Muad’Diba.
– Więc jak zdobyliście te wszystkie komórki? – zapytał Teg.
– Tleilaxańscy pracownicy od tysiącleci zajmowali się zmarłymi. Chociaż wielu uważa, że
to nieczyste zajęcie, i gardzi nim, mieliśmy dzięki niemu nieograniczony dostęp do zwłok. Jeśli
ciało nie jest w stanie całkowitego rozkładu, zdrapanie jednego czy dwóch skrawków skóry jest
dosyć proste.
W wieku czternastu lat Teg był jeszcze tyczkowatym młodzieńcem, który miał dopiero
wyrosnąć na wysokiego mężczyznę. Chwilami załamywał mu się głos, co wprawiało go w
zakłopotanie, ale myśli i wspomnienia w jego głowie były myślami i wspomnieniami starego
człowieka.
– Chciałbym poznać Paula Muad’Diba i jego matkę, lady Jessikę – powiedział na tyle
głośno, by usłyszała go Sziena.
– To zaledwie początek tego, co wam ofiarowuję – rzekł Scytale, obrzucając gniewnym
spojrzeniem Szienę. – A ty przystałaś na moje warunki, Matko Wielebna.
– Będziesz miał swojego gholę. Ale nie widzę powodu do pośpiechu.
– Zegar tyka. Muszę mieć czas na stworzenie gholi i wychowanie go, żebym mógł obudzić
jego wspomnienia.
Sziena machnęła lekceważąco ręką.
– Sam powiedziałeś, że zostało ci jeszcze dziesięć, może piętnaście lat. Będziesz miał
najlepszą opiekę medyczną. Nasze lekarki z grona Bene Gesserit będą czuwały nad twoim
zdrowiem. Jeśli nie chcesz, by opiekowały się tobą kobiety, rabbi jest emerytowanym lekarzem
po Akademii Suka. Tymczasem zbadamy nowe komórki, które nam ofiarowujesz.
– Właśnie dlatego będziecie potrzebować trzech dodatkowych kadzi! Proces
przekształcania zajmie kilka miesięcy, do tego trzeba doliczyć czas na wszczepienie zarodka, a
potem ciążę. Będziemy musieli przeprowadzić wiele prób. Im wcześniej wyhodujemy dosyć
gholi, by rozwiać wasze wątpliwości, tym wcześniej przekonacie się, że powiedziałem wam
prawdę.
– I tym wcześniej będziesz mieć swojego gholę – dodał Teg.
Wpatrywał się intensywnie w kadzie aksolotlowe, aż w końcu wyobraził sobie te kobiety
takimi, jakie były przed ohydnym procesem przekształcenia, jako żywe istoty, czujące i myślące.
Każda z nich miała swoje życie i marzenia, a także osoby, którym na niej zależało. A jednak
kiedy tylko zgromadzenie oznajmiło o swojej potrzebie, zaofiarowały się bez wahania.
Teg wiedział, że wystarczy, by Sziena o to poprosiła, a nowe ochotniczki poczytają sobie
za zaszczyt urodzenie bohaterów z legendarnej przeszłości Diuny.
Jesteśmy dla ludzi źródłem przetrwania.
– Matka Dowodząca Murbella
Zwiadowczynie Murbelli wróciły z lotu w miejsce wyznaczone przez zbiór współrzędnych
znaleziony w zniszczonym statku Dostojnych Matron z poszarzałymi twarzami. Dotarłszy do
odległego układu gwiezdnego, leżącego daleko poza znanymi granicami Rozproszenia, odkryły
dowody wielkiej masakry.
Otrzymawszy od zwiadowczyń nagrania, Murbella obejrzała je w swojej prywatnej
kajucie w towarzystwie Bellondy, Dorii i starej Matki Archiwariuszki Accadii.
– Wszystko starte w proch – powiedziała młoda i zasadnicza zwiadowczym, była Dostojna
Matrona Kiria. – Pomimo ich militarnej potęgi i agresywności... – Zdawało się, że nie wierzy w
to, co mówi, ani w to, co widziała. Włożyła szigastrunową szpulę do projektora i wyświetlała
pośrodku pomieszczenia hologramy. – Same zobaczcie.
Niezidentyfikowana planeta, obecnie zwęglone cmentarzysko, była bezsprzecznie
skupiskiem Dostojnych Matron. Świadczyły o tym ruiny dziesiątków dużych miast
zaprojektowanych w charakterystycznym dla nich stylu. Wszystkie ich mieszkanki nie żyły,
budynki były okopcone, całe sektory zamienione w szkliste kratery, konstrukcje stopione, porty
kosmiczne obrócone w perzynę, a atmosfera wyglądała jak ciemna zupa sadzy i trujących
wyziewów.
– To jest jeszcze gorsze. Patrzcie. – Głęboko poruszona, Kiria przeszła do obrazów
ukazujących pobojowisko w kosmosie. W strefie orbitalnej unosiły się wraki tysięcy dużych,
potężnie opancerzonych statków. Najeżone bronią wspaniałe jednostki Dostojnych Matron –
wszystkie zniszczone, zaśmiecające szerokim pierścieniem przestrzeń kosmiczną. –
Przeczesałyśmy pobojowisko, Matko Dowodząca. Wszystkie statki były podobne do krążownika
Dostojnych Matron, który napotkałyśmy tutaj. Nie znalazłyśmy żadnych statków innego typu.
Nie do wiary!
– Jakie to ma znaczenie? – zapytała Bellonda.
– To znaczy – warknęła na nią Kiria – że Dostojne Matrony, tysiące ich najlepszych
statków wojennych, zostały zmiażdżone, a im nie udało się zniszczyć ani jednego statku wroga!
Ani jednego! – Walnęła pięścią w stół.
– Chyba że wróg usunął swoje uszkodzone jednostki, żeby utrzymać własne działania w
sekrecie – powiedziała Accadia, chociaż nie wydawało się to prawdopodobne.
– Nie odkryłyście żadnych wskazówek świadczących o pochodzeniu wroga? Albo samych
Dostojnych Matron? – Murbella znowu przeszukała Inne Wspomnienia, starając się zagłębić w
swoją przeszłość, ale napotkała tylko tajemnice i ślepe zaułki. Mogła prześledzić linie Bene
Gesserit, życie po życiu, cofając się aż do starożytnej Ziemi. Ale w genealogii Dostojnych
Matron nie znalazła prawie nic.
– Zebrałam dość dowodów, by się przerazić – odparła Kiria. – Wyraźnie widać, że to siła,
której nie jesteśmy w stanie pokonać. Skoro poległo tak wiele Dostojnych Matron, to czy nowe
zgromadzenie żeńskie może mieć jakąś nadzieję?
– Zawsze jest nadzieja – powiedziała nieprzekonująco Accadia, jakby cytowała jakiś
frazes.
– Teraz mamy zarówno ponure ostrzeżenie, jak i bodziec – rzekła Murbella. Spojrzała na
swoje doradczynie. – Natychmiast zwołam zebranie.
Zaproszono prawie tysiąc sióstr z całej planety, trzeba więc było zasadniczo zmienić na tę
okazję wystrój sali audiencyjnej. Usunięto tron Matki Dowodzącej i wszystkie insygnia jej
urzędu – znaczenie tego gestu miało się wkrótce stać dla wszystkich oczywiste. Murbella
nakazała też zakryć freski i inne ozdoby na ścianach i sklepieniu, dzięki czemu ogromne
pomieszczenie nabrało ascetycznego, ściśle użytkowego charakteru. Był to sygnał, że muszą się
skupić na sprawach absolutnie koniecznych.
Nie wyjaśniając, dlaczego to robi, Odrade wewnątrz niej przypomniała Murbelli aksjomat
Bene Gesserit: „Całe życie jest ciągiem pozornie nieistotnych zadań i decyzji, których
ostatecznym rezultatem jest określenie jednostki i jej życiowego celu”. A potem podsunęła jej
jeszcze jeden: „Każda siostra jest częścią większego ludzkiego organizmu, życiem w życiu”.
Pamiętając o niezadowoleniu, które wzbierało nawet tutaj, na Kapitularzu, Murbella
pojęła, do czego zmierza Odrade.
– Kiedy siostry zabijają się nawzajem, ginie coś więcej niż tylko jednostki.
Podczas ostatniej kolacji doszło do sprzeczki, w wyniku której jedna Bene Gesserit straciła
życie, a Dostojna Matrona zapadła w głęboką śpiączkę. Murbella postanowiła przekształcić tę
drugą w kadź aksolotlową, by dać pozostałym odstraszający przykład, chociaż nawet to nie było
odpowiednią karą za takie stałe, małostkowe nieposłuszeństwo.
Chodząc w tę i z powrotem po sali, Matka Dowodząca zaczęła mimo woli myśleć o
postępie, jakiego dokonała w ciągu czterech lat, od wymuszonego siłą połączenia. Sama
potrzebowała lat, by się zasadniczo zmienić, by przyjąć podstawowe nauki Bene Gesserit i
dojrzeć błędy w stosowanych przez Dostojne Matrony metodach osiągania przemocą
krótkofalowych celów.
Kiedy była w niewoli u Bene Gesserit, naiwnie zakładała, że jej zdolności i umiejętności
okażą się większe niż te, które mają czarownice. Cóż za arogancja! Najpierw snuła plany
zniszczenia Bene Gesserit od środka, ale im lepiej poznawała ich wiedzę i filozofię, tym lepiej
rozumiała własną organizację i krzywiła się na nią. Była tylko pierwszą konwertytką, pierwszą
hybrydą Dostojnej Matrony i Bene Gesserit...
Rankiem w dniu zebrania wymieszane przedstawicielki obu frakcji zaczęły zajmować
wyznaczone im miejsca na ciemnozielonych poduszkach, które ułożono na podłodze w
koncentrycznych kręgach, niczym płatki rozwijającego się kwiecia. Zamiast górować nad
siostrami, siedząc na tronie na wysokim podium, Matka Dowodząca umieściła swą poduszkę
między nimi.
Murbella wdziała prosty, czarny jednoczęściowy kostium, który dawał jej idealną swobodę
ruchów, ale odrzuciła krzykliwe ozdoby, pelerynę i jaskrawe barwy preferowane przez Dostojne
Matrony. Zrezygnowała też z powłóczystych, skrywających kształty sukni, jakie zwykle nosiły
Bene Gesserit. Kiedy przedstawicielki siadały w gmatwaninie gryzących się kolorów i kłócących
ubiorów, Murbella postanowiła nagle, że narzuci wszystkim jednolity strój. Powinna była to
zrobić już rok temu, po krwawej bójce na dziedzińcu szkolnym, w której życie straciło kilka
akolitek. Mimo iż od połączenia minęły cztery lata, te kobiety nadal trzymały się kurczowo
swojej starej tożsamości. Koniec z opaskami na ramię, koniec z jaskrawymi barwami i
jarmarcznymi pelerynami, koniec z powiewającymi, przypominającymi krucze skrzydła
sukniami. Od tej pory wszystkim będzie musiał wystarczyć jednoczęściowy czarny, trykotowy
kostium.
Obie strony będą się musiały pogodzić ze zmianami. Nie będzie to żaden kompromis, lecz
synteza. Kompromisy sprowadzały tylko oba końce tej krzywej do niemożliwej do przyjęcia,
słabej średniej. Tymczasem obie strony muszą wziąć od siebie nawzajem to, co najlepsze, a
resztę odrzucić.
Wyczuwając ich wyraźny niepokój, Murbella podniosła się na kolana i spojrzała na
kobiety z góry. Słyszała o kolejnych byłych Dostojnych Matronach wymykających się, by
dołączyć do wyrzutków w północnych rejonach. Inne plotki – już nie tak absurdalne jak
wcześniej – głosiły, że niektóre dołączyły nawet do największej grupy buntowniczek, na
Tleilaxie, której przewodziła Najwyższa Matrona Hellica. W świetle tego, czego wszystkie
dowiedziały się niedawno o wrogu z zewnątrz, nie można było dłużej tolerować takiego stanu
rzeczy.
Wiedziała, że wiele ze zgromadzonych tutaj sióstr odruchowo wystąpi przeciw zmianom,
które zamierzała wprowadzić. Już i tak miały jej za złe zamieszanie, które wywołała w
przeszłości. W pewnej chwili przyszło jej do głowy mrożące krew w żyłach porównanie z
Juliuszem Cezarem stającym pod senatem z propozycją przełomowych reform, na których
skorzystałoby imperium rzymskie. Senatorowie zagłosowali sztyletami.
Zanim przemówiła, wykonała ćwiczenie oddechowe Bene Gesserit, by się uspokoić. Zdała
sobie sprawę ze zmiany prądów powietrza wokół siebie, czegoś nieuchwytnego. Zwęziwszy
oczy, zanotowała w pamięci szczegóły, rozmieszczenie siedzących i stojących kobiet.
Uruchomiwszy machnięciem ręki system nagłośnienia sali, przemówiła do mikrofonu,
który opuścił się na podnośniku dryfowym i zawisł przed jej twarzą.
– Nie przypominam żadnej przywódczyni, jaką kiedykolwiek miały Dostojne Matrony czy
Bene Gesserit. Moim celem nie jest sprawianie komukolwiek przyjemności, lecz utworzenie
armii, która ma szansę – chociaż niewielką – przetrwać. Nie możemy sobie pozwolić na
stopniowe zmiany. Nie ma na to czasu.
– A w ogóle możemy sobie pozwolić na zmiany? – mruknęła jedna z Dostojnych Matron.
– Nie widzę, jak dotąd na nich skorzystałyśmy.
– Dlatego, że nie patrzysz. Otworzysz oczy czy będziesz sobie gratulować ślepoty?
Oczy tamtej zapłonęły, chociaż z braku substytutu przyprawy już dawno zniknęły z nich
pomarańczowe plamki.
Tuż za nią pojawiła się spóźniona Bene Gesserit. Zbliżała się wąskim przejściem,
rozglądając się, jakby szukała miejsca. Ale wszystkie kobiety wiedziały, jakie miejsca im
przydzielono. Spóźniona przedstawicielka nie powinna iść w tę stronę.
Murbella nie dała poznać po sobie, że zauważyła, iż coś jest nie tak, i przemawiała dalej,
ale wykorzystując widzenie peryferyjne, obserwowała przybyłą. Ciemnowłosa kobieta o
wysokich kościach policzkowych wyglądała nieznajomo.
Matka Dowodząca nadal patrzyła przed siebie, licząc sekundy i odwzorowując w myślach
drogę nieznajomej. Potem, nawet nie zerknąwszy za siebie, wykorzystała wszystkie odruchy,
które wpojono jej zarówno podczas szkolenia Dostojnych Matron, jak i Bene Gesserit, i
poderwała się na nogi. Z zapierającą dech w piersiach szybkością obróciła się w powietrzu
twarzą do nadchodzącej. Zanim jej stopy ponownie dotknęły ziemi, Murbella wygięła się do tyłu
akurat w chwili, kiedy napastniczka sięgnęła w mgnieniu oka do kieszeni sukni, wyciągnęła z
niej coś i jednym płynnym ruchem wykonała cięcie. Świsnęło mlecznobiałe, krystaliczne ostrze
– starożytny krysnóż!
Reakcje mięśni Murbelli wyprzedziły świadomą myśl. Cofnęła rękę do dołu, unikając
sztychu opadającego krysnoża, po czym poderwała ją do góry i kantem dłoni uderzyła w
nadgarstek. Cienka kość pękła z trzaskiem łamanej suchej gałęzi. Palce niedoszłej zabójczyni się
rozwarły i krysnóż zaczął z nich wypadać, ale tak wolno, że wydawało się, iż wisi w powietrzu
jak pióro. Kiedy nieznajoma podniosła drugą rękę, by odparować następny cios, Murbella
wymierzyła jej potężne uderzenie pięścią w gardło, miażdżąc krtań, zanim tamta zdołała
krzyknąć.
Jej przeciwniczka osunęła się na podłogę, krysnóż upadł z brzękiem, a jego ostrze się
skruszyło. Murbella ucieszyła się, ujrzawszy, że zarówno siostry, jak i Dostojne Matrony
poderwały się z poduszek, instynktownie skacząc na pomoc Matce Dowodzącej, na wypadek
gdyby spisek zatoczył szersze kręgi. W ich ruchach rozpoznała prawdę, tak jak w ruchach
niedoszłej zabójczyni dostrzegła fałsz.
Otyła Bellonda i żylasta Doria jednocześnie rzuciły się na powaloną kobietę,
przytrzymując ją na podłodze. Wreszcie działały razem! Nadal stojąc, Murbella rozejrzała się po
sali i omiotła wzrokiem twarze zebranych, by upewnić się, że nie ma żadnych innych intruzów
ani zagrożeń.
Chociaż samotna napastniczka miotała się, starając się wyrwać, a może przyspieszyć
własną śmierć, Bellonda nacisnęła jej gardło, udrażniając drogi oddechowe, by utrzymać ją przy
życiu. Doria syknęła, przywołując lekarkę z Akademii Suka.
Roztrzaskany krysnóż leżał na posadzce obok wijącej się kobiety. Murbella tylko nań
zerknęła i zrozumiała. Tradycyjna broń... starożytne sposoby. Symbolika tego gestu była jasna.
Użyła Głosu, mając nadzieję, że ranna jest zbyt słaba, by zastosować standardowe metody
obrony przed rozkazem.
– Kim jesteś? Mów!
Kobieta wycharczała odpowiedź urywanymi, więznącymi w gardle słowami. Wydawała
się zadowolona, że to robi, i mimo swojego stanu zachowywała się wyzywająco.
– Jestem twoją przyszłością. Z mroków wyłonią się inne takie jak ja, spadną na ciebie z
sufitu, pojawią się znikąd. Jedna z nas cię dopadnie!
– Dlaczego chcesz mnie zabić?
Pozostałe Bene Gesserit w sali siedziały w absolutnej ciszy, wytężając słuch, by usłyszeć
słowa napastniczki.
– Z powodu tego, co zrobiłaś ze zgromadzeniem. – Kobiecie udało się obrócić głowę ku
Dorii będącej symbolem Dostojnych Matron. Gdyby miała dość siły, plunęłaby. – Jako Matka
Dowodząca podnosisz alarm, że grozi nam wróg z zewnątrz, podczas gdy sama zapraszasz
prawdziwych wrogów do naszego grona. Idiotka!
Krzywiąc się ponuro, Bellonda przetrząsnęła swój mentacki umysł i podała nazwisko
napastniczki.
– To siostra Osafa Chram. Jedna z pracujących w sadzie. Dopiero co przybyła z drugiej
strony planety.
„Próbowała mnie zabić Bene Gesserit” – pomyślała Murbella. Już nie tylko żądne władzy
Dostojne Matrony szukały okazji, by ją zdetronizować.
– Sziena miała rację, że uciekła... i zostawiła nas, byśmy tu gniły! – Spojrzawszy na
siostry, a potem zerknąwszy ostatni raz ze złością na Murbellę, Osafa Chram zdobyła się na
niezbędną odwagę i siłą woli spowodowała swój zgon.
Zabójczynią zaczęły wstrząsać śmiertelne drgawki.
– Bellonda! Złącz się z nią! – krzyknęła Murbella. – Musimy odkryć, co wie! Jak rozległy
jest ten spisek?
Matka Wielebna zareagowała z szybkością i lekkością, których nikt by się po niej nie
spodziewał, przykładając dłonie do skroni konającej i przyciskając czoło do jej czoła.
– Opiera się, chociaż wydaje ostatnie tchnienie! Nie pozwala, by jej myśli przepłynęły do
mojej głowy. – Bellonda wzdrygnęła się, a potem cofnęła. – Nie żyje.
Doria pochyliła się nad ciałem i skrzywiła.
– Powąchaj to – powiedziała. – Szer, i to w dużej ilości. Zadbała o to, żebyśmy nie mogły
użyć nawet mechanicznej sondy, by wydobyć jej myśli.
Zebrane siostry mruczały niespokojnie. Murbella zastanawiała się, czy powinna poddać
każdą z nich przesłuchaniu Prawdomówczyni. Tysiąc osób! A skoro ta Bene Gesserit próbowała
zabić Matkę Dowodzącą, to czy można było ufać nawet Prawdomówczyni?
Skupiwszy uwagę na tym, co się działo w sali, machnęła lekceważąco ręką w stronę
martwej kobiety na podłodze.
– Usuńcie to. Wszystkie pozostałe... wróćcie na swoje miejsca. Zebranie to poważna
sprawa, a już mamy opóźnienie.
– Jesteśmy z tobą, Matko Dowodząca! – krzyknęła jakaś młoda kobieta z audytorium.
Murbella nie mogła się zorientować, z czyich ust padły te słowa.
Doria siadła na swoim miejscu, spoglądając z powściągliwym szacunkiem na Murbellę.
Część z obecnych na sali byłych Dostojnych Matron była wyraźnie zaskoczona – niektóre nie
kryły zadowolenia, inne oburzenia – że na Matkę Dowodzącą skoczyła z nożem jedna z
pokojowo usposobionych Bene Gesserit.
Murbella tylko raz zerknęła z irytacją na kobiety, które szybko wynosiły bezwładne ciało
zabitej.
– Odpierałam już zamachy na mnie – powiedziała. – Mamy tutaj do wykonania wielkie
dzieło i musimy zdusić w zarodku te małostkowe bunty, usuwając wszystkie ślady konfliktów,
do których dochodziło między nami w przeszłości.
– Potrzebna by nam była do tego zbiorowa amnezja – prychnęła Bellonda.
Po sali rozszedł się cichy śmiech, który szybko umilkł.
– Wymuszę to – oświadczyła Murbella ze wzrokiem pałającym gniewem – choćbym
musiała nie wiem ile z was brać za karki i zderzać głowami.
Materię wszechświata spajają nici myśli i splątanych sojuszy. Inni mogą dostrzegać fragmenty
tego wzoru, ale tylko my potrafimy rozszyfrować całość. Możemy wykorzystać te informacje do
stworzenia śmiercionośnej sieci, w którą schwytamy naszych wrogów.
– Khrone, tajne przesłanie
do miriadów maskaradników
Kiedy statek Gildii opuścił Tleilaxa, na którym Khrone potajemnie sprawdzał w kadzi
aksolotlowej rozwój nowego gholi, maskaradnika dopadł przez tachionową sieć natrętny
komunikat.
Jego sługus Uxtal rzeczywiście umieścił w kadzi zarodek wyhodowany z komórek
ukrytych w spalonym ciele tleilaxańskiego mistrza. A zatem ten Utracony Tleilaxanin nie był
całkowicie nieudolny. Teraz tajemnicze dziecko rosło i jeśli rzeczywiście ghola był tym, kim
Khrone podejrzewał, otwierały się naprawdę ciekawe możliwości.
Przed rokiem Khrone zostawił Uxtala w Bandalongu ze ścisłymi poleceniami i
przestraszony badacz dokładnie się do nich stosował. Być może do zadania tego nadawałaby się
jego replika, gdyby wdrukowano jej dostatecznie wyraźnie wiedzę Uxtala, ale zwijający się z
przerażenia Tleilaxanin pracował z desperacją, jakiej nie przejawiałby żaden maskaradnik. Ach,
ten przewidywalny ludzki instynkt przetrwania. Łatwo można go było wykorzystać przeciw tym
istotom.
Kiedy statek Gildii dryfował nad pogrążoną w nocnych ciemnościach stroną Tleilaxa, jego
wizjery pokazywały czarne blizny w miejscach, gdzie obrócono w pył miasta. Tylko kilka
słabych świateł wskazywało uparcie czepiające się życia osady. Gdzieś tam, w dole, powstały
największe dzieła Tleilaxan, nawet prymitywna wersja maskaradników, tyle tysięcy lat temu.
Ale w porównaniu z arcydziełami, jakimi stali się Khrone i jego towarzysze, te zmiennokształtne
muły były niczym malowidła naskalne w jaskiniach.
Maskaradnicy przejęli stanowiska załogi na tym statku, zabijając i zastępując garstkę
gildian. Zostawili jedynie niczego nieświadomego, zamkniętego w swoim zbiorniku nawigatora.
Khrone nie był pewien, czy maskaradnik mógłby wdrukować sobie i zastąpić tego w znacznym
stopniu zmutowanego osobnika. Był to eksperyment, który trzeba było rozważyć w przyszłości.
Tymczasem nikt nie wiedział, że Khrone przyleciał na Tleilaxa po to tylko, by się przyjrzeć, jak
postępują prace nad stworzeniem nowego gholi.
Nikt oprócz tych, którzy rzekomo kierowali nim z daleka i cały czas obserwowali
maskaradników.
Idąc korytarzem okrążającego planetę statku, Khrone nagle się zachwiał i stanął.
Wypolerowane metalowe ściany zamazały się i stały niewyraźne. Całe jego pole widzenia
przechyliło się pod pewnym kątem, a potem przesunęło w bok. Ni z tego, ni z owego zniknęła
rzeczywistość jednostki Gildii i znalazł się w zimnej pustce, bez żadnej powierzchni pod
stopami. Wokół niego wiły się iskrzące, kolorowe linie tachionowej sieci, sięgającej wszędzie,
wplecionej w materię wszechświata. Khrone zamarł, a jego oczy coraz bardziej się rozszerzały,
gdy się rozglądał. Powstrzymał się od mówienia.
Dostrzegł przed sobą kryształowo ostry obraz kształtów, które te dwie istoty wybrały, by
mu się ukazywać – pary spokojnych, przyjaznych staruszków. W rzeczywistości nie były ani
łagodne, ani niegroźne. Te dwie postacie miały bystre oczy, białe włosy i pomarszczoną skórę,
która promieniowała zdrowiem. Obie nosiły wygodne ubrania: staruszek koszulę w czerwoną
kratę, korpulentna kobieta – ogrodniczki. Ale chociaż przybrała postać kobiety, nie było w niej
za grosz kobiecości. W widzeniu, które usidliło Khrone’a, stali oboje wśród drzew owocowych
okrytych kwieciem tak bujnym, wśród którego uwijało się tak wiele brzęczących pszczół, że
maskaradnik czuł ten zapach i słyszał te dźwięki.
Nie rozumiał, dlaczego ta dziwaczna para upierała się przy podtrzymywaniu takiej fasady,
bo z pewnością nie miała z tego żadnego pożytku. W ogóle nie obchodziło go, jak wyglądają, i
nie robiło to na nim wrażenia.
Pomimo miny dobrodusznego dziadka staruszek powiedział surowo:
– Zaczynamy tracić do ciebie cierpliwość. Kiedy ten statek pozaprzestrzenny zniknął z
Kapitularza, uciekł nam. Przed rokiem zdołaliśmy go namierzyć, ale znów się wyśliznął.
Kontynuujemy poszukiwania, ale obiecałeś, że znajdą go twoi maskaradnicy.
– Znajdziemy go. – Khrone nie czuł już atmosfery statku Gildii. Powietrze przepełniał
słodki zapach kwiecia. – Uciekinierzy nie mogą wiecznie nam umykać. Dopadniemy ich,
zapewniam was.
– Nie możemy tak długo czekać. Po tylu tysiącleciach nasz czas prawie dobiega końca.
– Spokojnie, Danielu – ofuknęła go staruszka. – Zawsze byłeś tak bardzo nastawiony na
osiągnięcie celu. Czego się nauczyłeś, ścigając ten statek pozaprzestrzenny? Czy sama ta podróż
nie dała nam wiele satysfakcji?
Staruszek spojrzał na nią ze złością.
– To nie ma nic do rzeczy – powiedział. – Zawsze martwiła mnie niesolidność tych twoich
irytujących ulubieńców. Czasami czują potrzebę zostania męczennikami. Potrzebę martyrologii.
Nieprawdaż, mój Martyrze? – Wymówił to imię z sarkazmem.
Staruszka zachichotała, jakby tylko się z nią droczył.
– Wiesz, że wolę Marty niż Martyr. To bardziej ludzkie imię... bardziej osobiste.
Odwróciła się ku pokrytym kwieciem drzewom owocowym, wyciągnęła twardą brązową
rękę i zerwała idealnie okrągłego portygula. Reszta kwiatów zniknęła i teraz na drzewach pełno
było dojrzałych owoców, gotowych do zebrania.
Zagubiony w tym dziwnym, iluzorycznym miejscu, Khrone stał, a w środku wszystko się
w nim gotowało. Nie podobało mu się, że jego rzekomi panowie mogli go tak niespodziewanie
dopaść, bez względu na to, gdzie był. Miriady maskaradników tworzyły szeroko rozgałęzioną
sieć. Zmiennokształtni byli wszędzie, przechwycą więc ów statek pozaprzestrzenny. Khrone
chciał zawładnąć zagubioną jednostką i cennymi pasażerami tak samo jak staruszek i staruszka.
Miał własne zamiary, których ta para nigdy się nie domyśli. Ważną częścią jego tajnego planu
mógł się stać ghola hodowany właśnie na Tleilaxie.
Staruszek poprawił na głowie słomiany kapelusz i nachylił się do Khrone’a, chociaż jego
obraz docierał z niesamowitej odległości.
– Szczegółowe obliczenia dały nam potrzebną odpowiedź – rzekł. – Nie istnieje
najmniejsza możliwość błędu. Wkrótce nadejdzie Kralizek, a do zwycięstwa potrzebny jest nam
Kwisatz Haderach, nadczłowiek wyhodowany przez Bene Gesserit. Według tych obliczeń
kluczem do tego jest statek pozaprzestrzenny. On jest, lub będzie, na jego pokładzie.
– Czy to nie zdumiewające, że tysiące lat temu ludzie doszli do tego samego wniosku w
swoich proroctwach i pismach? – Staruszka siadła na ławce i zaczęła obierać portygula. Po jej
palcach ściekał słodki sok.
Na staruszku nie zrobiło to najmniejszego wrażenia.
– Ogłosili tyle milionów proroctw, że było niemożliwe, by cały czas się mylili –
powiedział, podniósłszy rękę. – Wiemy, że gdy dostaniemy statek pozaprzestrzenny, będziemy
mieli Kwisatz Haderach. Zostało to dowiedzione.
– Przewidziane, Danielu, nie dowiedzione. – Staruszka podsunęła mu kawałek owocu, ale
go nie przyjął.
– Kiedy nie ma żadnych wątpliwości, rzecz jest dowiedziona. Ja nie mam żadnych
wątpliwości.
Khrone nie musiał udawać, że jest pewny siebie.
– Moi maskaradnicy znajdą ten statek.
– W pełni wierzymy w wasze zdolności, drogi Khrone – powiedziała staruszka – ale
minęło już prawie pięć lat i potrzebujemy czegoś więcej niż tylko czczych zapewnień. –
Uśmiechnęła się słodko, jakby zamierzała poklepać go po policzku. – Nie zapominaj o swoich
obowiązkach.
Nagle wielobarwne linie siłowe wokół Khrone’a zapłonęły. We wszystkich nerwach
poczuł przeszywający ból, który wnikał w każdą kość i w każde włókno mięśni. Wykorzystując
zdolność maskaradników do panowania nad swoim wnętrzem, usiłował zamknąć wszystkie
receptory, ale nie mógł tego zrobić. Nadal przeżywał męczarnie, pomimo to jednak głos
staruszki rozlegał się wyjątkowo wyraźnie na tle jego myśli.
– Możemy utrzymywać to dziesięć milionów lat, jeśli nam się tak spodoba.
Ból zniknął równie nagle, jak się pojawił. Staruszek sięgnął po połówkę obranego owocu,
którą podsuwała mu kobieta.
– Nie daj nam pretekstu do zrobienia tego – powiedział, oderwawszy kawałek.
A potem świat ułudy zafalował. Bukoliczny krajobraz zniknął, zatarła się sieć linii i
ponownie pojawiły się metalowe ściany statku Gildii. Khrone osunął się na podłogę, a w pobliżu
nie było nikogo. Drżąc na całym ciele, pozbierał się na nogi. W komórkach jego ciała nadal
pulsowały wspomnienia bólu wywołane ciemnymi powidokami. Wziął parę oddechów, by
odzyskać siły, opierając się na oburzeniu jak na szczudle.
Kiedy zalewała go fala bólu, jego twarz zmieniała się, przybierając rysy coraz to innych
osób, lecz w końcu powróciła do pozbawionego wyrazu oblicza maskaradnika. Pozbierawszy
się, Khrone ułożył ją mściwie w dokładną kopię twarzy staruszka. Ale to mu nie wystarczyło.
Czując małostkową wściekłość, ściągnął wargi, ukazując brązowe, zepsute pieńki zębów.
Imitacja pobrużdżonej twarzy staruszka też zaczęła się zmieniać. Zmarszczki przekształciły się
w obwisłe fałdy, pożółkły, po czym oddzieliły się od mięśni. Skórę pokryły trądowe plamy i
wybroczyny, oczy stały się mlecznobiałe i niewidzące.
Gdyby tylko mógł to rzutować na prawdziwe oblicze tamtego – stary drań na to
zasługiwał!
Khrone odzyskał wreszcie pewność siebie i przybrał swój normalny wygląd, chociaż w
środku nadal kipiał ze złości. A potem na jego twarz z wolna powrócił uśmiech.
Ci, którzy uważali się za władców maskaradników, znowu dali się oszukać, podobnie jak
pierwsi tleilaxańscy mistrzowie i ich odnoga, Utraceni. Wciąż się trzęsąc, Khrone zachichotał,
kiedy szedł korytarzem statku Gildii i odzyskiwał siły. Teraz znów wyglądał jak zwykły członek
załogi. Nikt nie znał wspaniałej sztuki zwodzenia lepiej niż on.
„Jestem jej największym mistrzem” – pomyślał.
Do diabła z waszymi analizami i cholernymi przewidywaniami! Do diabła z waszymi
prawniczymi argumentami, manipulacjami i subtelnymi oraz mniej subtelnymi naciskami.
Słowa, słowa, słowa! Wszystko sprowadza się do tego samego: kiedy trzeba podjąć trudną
decyzję, prawdziwy wybór jest oczywisty.
– Duncan Idaho, dziewiąty ghola tuż przed śmiercią
W jasnym pomieszczeniu, które służyło Żydom za świątynię, stary rabbi odprawiał seder,
ceremonię o tradycji tak długiej, że jej początki ledwie można było znaleźć w przechowywanych
na statku pozaprzestrzennym źródłach. Rebecca przyglądała się temu z nowym zrozumieniem
sensu korzeni starożytnego rytuału. Przeżyła to wszystko w swoich wspomnieniach, wieki temu.
Chociaż nigdy by się do tego nie przyznał, nawet rabbi, mimo prowadzonych całe życie studiów,
nie pojmował znaczenia niektórych niuansów. Jednak Rebecca nigdy by go nie poprawiła. Nie
tylko na oczach innych, ale nawet w prywatnej rozmowie. Nie był człowiekiem, który pragnie
uzupełnić swą wiedzę, zarówno jako lekarz Akademii Suka, jak też jako rabin.
Tutaj, nie będąc w stanie przestrzegać wielu ścisłych wymogów świętowania Pesach, rabbi
starał się jak mógł trzymać zasad spożywania wieczerzy sederowej. Jego ludzie zdawali sobie
sprawę z tych trudności, godzili się z tym w duchu i przekonywali siebie, że wszystko przebiega
prawidłowo i poprawnie w najdrobniejszych szczegółach.
– Bóg zrozumie, jeśli my nie zapomnimy – powiedział rabbi cicho, jakby wyjawiał sekret.
– Już wcześniej musieliśmy sobie z tym radzić.
Na prywatną wieczerzę w obszernych pomieszczeniach rabbiego, które służyły im również
za świątynię, mieli macę, maror – czyli gorzkie zioła – i coś, co przypominało właściwy rodzaj
wina... ale nie mieli jagnięciny. Najbardziej zbliżonym jej substytutem, jaki udało im się zdobyć,
było konserwowe mięso z magazynu na statku. Jednak wyznawcy nie narzekali.
Rebecca całe życie świętowała Pesach, uczestnicząc w ceremoniach bez kwestionowania
czegokolwiek. Teraz jednak, dzięki milionom sióstr z Lampadasa, których wiedzę miała w
głowie, mogła podążać niezliczonymi drogami pamięci przez szeroką sieć pokoleń. Nosiła
wspomnienia pierwszego, prawdziwego Pesach, życia w niewoli w niewiarygodnie starej
cywilizacji zwanej egipską. Znała prawdę, wiedziała, które części obrzędów odpowiadają
historycznym faktom, a które z wolna zrytualizowały się i przekształciły w mit mimo wysiłków
rabinów, by podtrzymać wiarę przodków.
– Może powinniśmy posmarować krwią próg twoich drzwi – powiedziała cicho. – Anioł
śmierci jest inny niż dawniej, ale pozostaje śmiercią. Nadal jesteśmy prześladowani.
– Jeśli wierzyć temu, co mówi Duncan Idaho. – Rabbi nie wiedział, jak ma reagować na
jej nierzadko prowokacyjne uwagi. Bronił się przed nimi, uciekając w formalny obrzęd sederu.
Przy błogosławieniu wina i obmywaniu rąk pomogli mu Jacob i Levi. Jeszcze raz pomodlili się
wszyscy i odczytali hagadę.
Ostatnio rabbi często złościł się na Rebeccę, warczał na nią i kwestionował każde jej
stwierdzenie, bo widział w niej działanie złego ducha. Gdyby był człowiekiem innego pokroju,
mogłaby rozmawiać z nim godzinami, dzieląc się wspomnieniami o Egipcie i faraonie, o
strasznej pladze i epokowej ucieczce przez pustynię. Mogłaby przytoczyć mu prawdziwe
rozmowy w oryginalnym języku, opowiedzieć, jaki naprawdę był Mojżesz. Jedna z jej licznych
przodkiń słyszała go, jak przemawiał.
Gdyby tylko rabbi był innego pokroju osobą...
Jego trzódka była mała; niewielu z nich udało się uciec przed Dostojnymi Matronami z
Gammu. Naród ten był od tysięcy lat prześladowany, przeganiany z miejsca na miejsce. Teraz,
kiedy dali się unieść świątecznemu rytuałowi Pesach, ich głosy, choć nieliczne, były silne. Rabbi
nie pozwoliłby sobie przyznać się do porażki. Uparcie robił to, co – jak wierzył – musi robić, i
postrzegał Rebeccę jako wyzwanie dla siły swego charakteru.
Nie prosiła go o krytykę ani nie proponowała debaty. Nosząc w sobie te wszystkie pamięci
i istnienia, mogła łatwo odeprzeć każde jego błędne twierdzenie, ale nie miała ochoty robić z
niego głupca, nie chciała też, by zaczął żywić do niej urazę albo stał się jeszcze bardziej
niechętny.
Nie powiedziała mu dotąd o swojej ostatniej decyzji przyjęcia jeszcze większej
odpowiedzialności, wystawienia się na jeszcze większy ból. Bene Gesserit wezwały do tego, a
ona odpowiedziała na wezwanie. Wiedziała już, co rabbi na to powie, ale nie miała zamiaru się
wycofać. Jeśli chciała, potrafiła być równie uparta jak on. Horyzont jej umysłu rozszerzył się aż
po skraj historii, natomiast myśli rabbiego ograniczało jego życie.
Kiedy odmówiono modlitwę po posiłku, a następnie radosny hallel i odśpiewano pieśni,
poczuła, że jej policzki są mokre od łez. Jacob patrzył na to z cichym podziwem. Uroczystość
była poruszająca, a z jej punktu widzenia bardziej znacząca niż kiedykolwiek przedtem. Płakała
jednak nie z tego powodu, lecz dlatego, że wiedziała, iż nie zobaczy już następnego sederu...
Dużo później, po błogosławieństwie i ostatnim czytaniu, kiedy grupka wiernych skończyła
już i wyszła, Rebecca pozostała w kwaterze rabbiego. Pomogła starcowi schować parafernalia;
krępujący dystans między nimi powiedział jej, że on wie, iż coś ją niepokoi. Rabbi milczał, a
Rebecca nie zaczynała rozmowy. Czuła, że patrzy na nią płonącym wzrokiem.
– Jeszcze jeden Pesach na pokładzie tego statku. Już czwarty! – rzekł w końcu fałszywie
gawędziarskim tonem. – Czy to lepsze od ukrywania się jak gryzonie pod ziemią przed
szukającymi nas Dostojnymi Matronami?
Rebecca wiedziała, że kiedy staruszek czuł się zakłopotany, zaczynał narzekać.
– Jak szybko zapomniałeś o przerażających miesiącach, które spędziliśmy stłoczeni w tej
kryjówce, ze szwankującym systemem wentylacyjnym, przepełnionym zbiornikiem utylizacji
odpadów i kurczącymi się zapasami – rzekła. – Jacob nie potrafił tego naprawić. Jeszcze trochę i
albo umarlibyśmy, albo musielibyśmy stamtąd wyjść.
– Może udałoby nam się wymknąć tym strasznym kobietom. – Powiedział to
automatycznie i Rebecca wiedziała, że sam w to nie wierzy.
– Nie sądzę. Na górze, w popiołach, łowczynie Dostojnych Matron używały sprzętu do
poszukiwań, sondowały i przekopywały ziemię, starając się nas znaleźć. Były blisko. Coś
podejrzewały. Wiesz, że było tylko kwestią czasu, kiedy trafią na naszą kryjówkę. Wrogowie
zawsze znajdują nasze kryjówki.
– Nie wszystkie.
– Mieliśmy szczęście, że akurat wtedy Bene Gesserit postanowiły zaatakować Gammu. To
była nasza szansa i skorzystaliśmy z niej.
– Bene Gesserit! Zawsze ich bronisz, córko.
– Ocaliły nas.
– Bo były do tego zobowiązane. I przez to zobowiązanie tracimy teraz ciebie. Jesteś na
zawsze splamiona, dziewczyno. Skaziły cię te wszystkie wspomnienia, które przyjęłaś. Szkoda,
że nie możesz ich zapomnieć. – Zwiesił głowę w melodramatycznym geście przygnębienia i
potarł skronie. – Zawsze będę czuł się winny z powodu tego, do czego cię skłoniłem.
– Zrobiłam to z własnej woli, rabbi. Nie szukaj winy tam, gdzie jej nie ma. Tak, te
wszystkie wspomnienia bardzo mnie zmieniły. Nawet ja nie przypuszczałam, że ciężar
przeszłości będzie tak ogromny.
– Uratowały nas, ale teraz znowu jesteśmy zagubieni, błądząc bez końca w tym statku. Co
się z nami stanie? Zaczęły nam się rodzić dzieci, ale co z tego? Dotychczas urodziło się tylko
dwoje. Kiedy znajdziemy nowy dom?
– To jest jak wędrówka naszych przodków przez pustynię, rabbi. – Rebecca w istocie
pamiętała fragmenty tej tułaczki. – Może Bóg powiedzie nas do krainy płynącej mlekiem i
miodem.
– A może przepadniemy bez śladu.
Rebecca nie miała cierpliwości do jego ciągłego biadolenia, do załamywania rąk.
Wcześniej łatwiej jej było znosić starca, wierzyć mu na słowo i szukać pociechy w wierze.
Szanowała rabbiego, wierzyła we wszystko, co mówił, nigdy nie przyszło jej nawet do głowy,
żeby cokolwiek kwestionować. Tęskniła za tą niewinnością i ufnością, ale wiedziała, że już ich
nie odzyska. Zadbały o to bibliotekarki z Lampadasa. Myśli Rebecki były teraz jaśniejsze, jej
decyzje nieodwołalne.
– Siostry poprosiły o ochotniczki – powiedziała. – Są... w potrzebie.
– W potrzebie? – Rabbi uniósł krzaczaste brwi i przesunął okulary na czoło.
– Ochotniczki poddadzą się pewnemu procesowi. Staną się kadziami aksolotlowymi,
naczyniami do rodzenia dzieci, które – jak zdecydowały Bene Gesserit – są niezbędne dla
naszego przetrwania.
Starzec skrzywił się ze złością i odrazą.
– To wyraźnie dzieło złego ducha – powiedział.
– Czy może to być dzieło złego ducha, jeśli nas wszystkich ocali?
– Tak! Bez względu na to, jakie wymówki znajdują te czarownice.
– Nie zgadzam się, rabbi. Wierzę, że to dzieło Boga. Jeśli daje nam się narzędzia
umożliwiające przetrwanie, to Bóg musi chcieć, byśmy przetrwali. Ale zwodzą nas złe
podszepty, zasiewając ziarna strachu i podejrzliwości.
Jak się spodziewała, starzec się żachnął. Nozdrza mu się rozszerzyły.
– Sugerujesz, że ulegam złym podszeptom? – rzekł z oburzeniem.
Jej riposta omal nie zwaliła go z nóg.
– Mówię, że postanowiłam się zgłosić. Zostanę jedną z ich kadzi. Moje ciało stanie się
naczyniem niezbędnym do rodzenia gholi. Po chwili dodała łagodniej: – Ufam, że zajmiesz się
dziećmi, które urodzę, i będziesz je wspomagał radą, ilekroć zajdzie potrzeba. Ucz je, jeśli
będziesz mógł.
Rabbi był przerażony.
– Nie... nie możesz tego zrobić, córko. Zabraniam ci.
– Jest Pesach, rabbi. Pamiętaj o krwi baranka na progu.
– To było dozwolone tylko w czasach, kiedy w Jerozolimie była świątynia Salomona.
Robienie tego gdziekolwiek i kiedykolwiek indziej jest zakazane.
– Niemniej, chociaż nie jestem nieskalana, może to wystarczyć.
Zachowywała spokój, ale rabbi aż się trząsł.
– To głupota i pycha! Czarownice zwabiły cię w pułapkę. Musisz się ze mną pomodlić...
– Już podjęłam decyzję, rabbi. Dostrzegłam mądrość tego pomysłu. Bene Gesserit będą
miały te kadzie. Znajdą ochotniczki. Weź pod uwagę wszystkie pozostałe kobiety na pokładzie,
dużo ode mnie młodsze i silniejsze. Mają przed sobą przyszłość, podczas gdy ja mam w głowie
niezliczone istnienia. To aż nadto jak na jedną osobę, ale jestem zadowolona. Ofiarując siebie,
ratuję kogoś innego.
– Będziesz przeklęta! – Jego ochrypły głos załamał się, nim zdołał się wznieść do poziomu
krzyku.
Zastanawiała się, czy oderwie rękaw i wyrzuci ją, wyrzekając się jakichkolwiek dalszych
związków z nią. Teraz był zbyt przerażony tym, co mu powiedziała.
– Jak sam często mi o tym przypominasz, rabbi, mam już w swoim wnętrzu miliony
istnień. W przeszłości dużo z nich było pobożnymi Żydami. Inne kierowały się swoimi
przekonaniami. Ale nie zrozum mnie źle: to cena, którą chętnie zapłacę. Zaszczytna cena. Nie
myśl, że mnie stracisz. Pomyśl raczej o dziewczynie, którą uratuję.
– Jesteś za stara. Nie jesteś już w wieku rozrodczym – powiedział, chwytając się wszelkich
sposobów.
– Moje ciało potrzebne jest jako inkubator, nie ze względu na jajniki. Zostałam już
przebadana. Siostry zapewniają mnie, że się do tego nadaję. – Położyła dłoń na jego ramieniu,
wiedząc, że przejmuje się jej losem. – Byłeś kiedyś lekarzem Akademii Suka. Ufam lekarkom
Bene Gesserit, ale czułabym się lepiej, gdybym wiedziała, że ty też będziesz mnie doglądał.
– Ja... ja...
Podeszła do drzwi świątynnego pomieszczenia i obdarzyła go ostatnim uśmiechem.
– Dziękuję ci, rabbi.
Wymknęła się, nim zdążył zebrać myśli i ciągnąć z nią spór.
Dla spoglądającego z miłością oka nawet Zły Duch może być ślicznym dzieckiem.
– Missionaria Protectiva, za Księgą Azhara
Uxtal od miesięcy pracował pod bacznym okiem Dostojnych Matron, nadzorując proces
przebiegający w kadzi aksolotlowej i jednocześnie obsługując laboratoria bólu. Czuł się
wypompowany wskutek usilnych starań, by dogodzić tym, którzy mieli nad nim władzę.
W minionym półroczu dwukrotnie (o tych dwóch razach wiedział, ale przecież
maskaradnik mógł się tam dostać niezauważony, kiedy tylko chciał) odwiedził go Khrone. W
swojej nędznej kwaterze Utracony Tleilaxanin miał kalendarz i zaznaczał w nim każdy dzień
jako małe zwycięstwo, jakby samo przetrwanie było warte odnotowywania.
Tymczasem zaczął również wytwarzać pomarańczowy substytut melanżu w ilościach,
które wystarczały do przekonania dziwek, że mimo wszystko jest dla nich cenny. Niestety,
sukcesy te były bardziej wynikiem ponawianych prób niż jego autentycznych umiejętności.
Mimo niepewności i pośpiesznie ukrywanych błędów Uxtalowi udało się przypadkiem odkryć
nadającą się do zastosowania metodę; chociaż niewydajna, była na tyle dobra, by na razie
powstrzymać dziwki przed zabiciem go.
A przez cały ten czas ghola rósł.
Kiedy płód wszedł w stadium rozwoju, w którym można już było pobrać próbki
wystarczające do przeprowadzenia analizy, porównał jego DNA z danymi genetycznymi
dostarczonymi mu przez Khrone’a. Nadal nie wiedział, jakie nadzieje wiążą maskaradnicy z tym
dzieckiem. Prawdę mówiąc, nie był nawet przekonany, czy – poza własną ciekawością –
zmiennokształtni mają w ogóle jakiś plan.
Początkowo Uxtalowi udało się wyizolować ogólną linię genealogiczną, następnie zawęzić
ją do planety pochodzenia, rozgałęzionego rodu... a wreszcie do konkretnej rodziny. Na koniec
prześledził jej dzieje, aż dotarł do jednej historycznej postaci. Wynik przeraził go tak, że omal
nie wymazał odpowiedzi, zanim ktokolwiek zdołałby ją zobaczyć. Był jednak pewien, że ktoś
musi go obserwować, i gdyby został przyłapany na próbie ukrycia informacji, Dostojne Matrony
potraktowałyby go bardzo surowo.
Stanął wobec pytań przyprawiających o zawrót głowy. Dlaczego starzy tleilaxańscy
mistrzowie zachowali te właśnie komórki? Jaki cel mogli sobie wyobrażać? I jakie jeszcze
wyjątkowe komórki znajdowały się w kapsułce zeroentropijnej? Niedobrze, że Dostojne
Matrony zniszczyły wszystkie ciała, paląc je albo karmiąc nimi świmaki.
Wkrótce wróci Khrone. Być może wtedy maskaradnicy zabiorą niemowlę gholę i Uxtal
będzie wolny. A może po prostu go zabiją i skończą z tym...
Po starannie nadzorowanym okresie ciąży coraz bardziej zbliżał się moment, w którym
płód trzeba będzie wyjąć. Coraz bardziej. Teraz Uxtal spędzał większość dnia w pomieszczeniu
aksolotlowym, na równi przestraszony i zafascynowany. Pochylał się nad wzdętą kadzią,
sprawdzając rytm serca dziecka i jego ruchy. Często brutalnie kopało, jakby nie cierpiało swej
cielesnej celi. Nie było w tym nic dziwnego, ale i tak budziło to niepokój Utraconego.
Kiedy nadszedł ten dzień, Uxtal wezwał swoich asystentów.
– Jeśli dziecko nie urodzi się zdrowe – oznajmił im – poślę was do izby tortur... –
Przypomniawszy sobie o innych obowiązkach, nagle przerwał i zostawiając osłupiałych
pomocników przy ciężarnej kadzi, ruszył szybko do przyległego skrzydła laboratorium.
Pośród krzyków, jęków i cichego szmeru chemicznych prekursorów substytutu przyprawy
czekała tam na niego niecierpliwie Hellica. Przez pewien czas zabawiała się oglądaniem procesu
„zbierania” substancji, ale zobaczywszy Uxtala, zbliżyła się do niego jak wąż do ofiary.
– P-przepraszam, Najwyższa Matrono – wyjąkał, odwróciwszy oczy. – Zaraz ma się
urodzić ghola, więc odciągnęło to moją uwagę. Powinienem był rzucić inne sprawy, kiedy tylko
przybyłaś.
Mruczał gorącą modlitwę, żeby go natychmiast nie zamordowała. Przecież maskaradnicy
bardzo by się zdenerwowali, gdyby go zabiła, nim zdołałby wydobyć to dziecko.
Kiedy w oczach Helliki pojawiły się groźne błyski, chciał wziąć nogi za pas.
– Nie uważam, byś dostatecznie dobrze znał swoje miejsce w tym nowym porządku,
człowieku. Czas cię zniewolić, zanim urodzi się ten ghola. Muszę na tobie polegać. Już nigdy nie
zapomnisz o swoich najważniejszych obowiązkach.
Uxtal zdał sobie wyraźniej sprawę z falowania jej piersi i sposobu, w jaki się poruszała,
odziana w obcisły trykot. Wydawało się, że promieniuje hipnotyzującą seksualnością. Ich
spojrzenia się splotły, ale nie doznał najmniejszego pobudzenia.
– Kiedy uzależnię cię od przyjemności, jaką daję – kontynuowała, masując delikatnie jego
twarz – poświęcisz się całkowicie pracy nad moim projektem. Po zniknięciu stąd tego małego
gholi nie będziesz miał już żadnych wymówek.
Uxtal poczuł, że przyspiesza mu puls. Co Hellica z nim zrobi, gdy się dowie, co wyrządził
mu Khrone?
Z głównego laboratorium dobiegł krzyk, a po nim pełen oburzenia wrzask noworodka.
Serce podskoczyło Uxtalowi do gardła.
– Urodziło się to dziecko! Jak oni mogli zrobić to beze mnie? – Starał się odsunąć od
Helliki. Przerażony, że asystenci wykazali, iż mogą samodzielnie wykonywać swoją pracę, nie
chciał dopuścić, by ktokolwiek pomyślał, że może być niepotrzebny. – Najwyższa Matrono,
proszę, pomóż mi się upewnić, czy moi głupi asystenci nie zrobili czegoś źle.
Na szczęście Hellica wydawała się równie zaciekawiona jak on. Tleilaxanin wybiegł z
nowego skrzydła laboratorium i popędził do sflaczałej teraz kadzi aksolotlowej. Jeden z jego
asystentów trzymał z nieśmiałym uśmiechem za nóżkę ociekającego płynem owodniowym, ale
wyraźnie zdrowego noworodka. Najwyższa Matrona nadeszła tak szybko, że aż furczała jej
peleryna.
Uxtal wyrwał asystentowi dziecko, chociaż cały proces narodzin uważał za odrażający.
Był pewien, że Khrone zabiłby go; i to powoli, gdyby pozwolił, by coś się stało temu gholi.
Pokazał noworodka Hellice.
– Oto ono, Najwyższa Matrono. Jak widzisz, to odciągające mnie od innych prac zadanie
skończy się, gdy tylko maskaradnicy zabiorą dziecko. Teraz będę mógł poświęcić dużo więcej
czasu i energii tworzeniu pomarańczowej przyprawy, której tak bardzo chcecie. Chyba... chyba
że zechciałabyś mnie uwolnić? – Uniósł błagalnie brwi.
Prychnęła lekceważąco i wróciła do nowego skrzydła, po którego korytarzach niosły się
echem krzyki bólu.
Uxtal patrzył na noworodka, zdumiony, że ma takie szczęście. Dzięki jakiemuś
cudownemu zestawieniu liczb odniósł sukces. Teraz Khrone nie będzie mógł narzekać ani
ukarać go. Po plecach przebiegł mu dreszcz strachu. Co będzie, jeśli maskaradnicy uprą się, by
odświeżył również wspomnienia gholi? Oznaczałoby to, że nie puszczą go przez wiele kolejnych
lat!
Zastanawiało go, że noworodek jest taki zwykły, niewinny i „normalny”. Przejrzawszy
zapisy historyczne, nie był sobie w stanie wyobrazić, jaki będzie los tego dziecka, co zrobi z nim
Khrone. Musiał to być element jakiegoś kosmicznego planu. Mógłby go zrozumieć, ale tylko
wtedy, gdyby udało mu się ustalić wszystkie liczby, które wskazywały prawdę.
Podniósł gholę, spojrzał na małą twarz i potrząsnął głową.
– Witaj z powrotem, baronie Vladimirze Harkonnen – powiedział.
SZEŚĆ LAT
PO UCIECZCE
Z KAPITULARZA
Wszyscy mamy w sobie bestię, głodną i agresywną. Niektórzy potrafią karmić tego drapieżnika i
panować nad nim, ale kiedy się go uwolni, jest nieprzewidywalny.
– Matka Wielebna Sziena,
dziennik pokładowy Itaki
Rozmyślając o swoich obowiązkach i dylematach, Sziena szła samotnie cichymi, pustymi
korytarzami. Teraz, kiedy zdecydowano o realizacji programu wskrzeszania gholi, rozpoczęło
się długie czekanie. Po półtorarocznych przygotowaniach gotowe były trzy kolejne kadzie
aksolotlowe, co w sumie dawało ich pięć. Pierwsze cenne zarodki rozwijały się już w nowych
łonach. Wkrótce miały powrócić niemal mityczne postaci z historii.
Tleilaxański mistrz Scytale gorliwie zajmował się kadziami, bez reszty angażując się w
pilnowanie, by pierwsze z nich zdały egzamin, a zatem by Sziena pozwoliła mu stworzyć
własnego gholę. Drobny człowiek mógł tak wiele zyskać na powodzeniu tego procesu, więc
Sziena ufała mu, choć tylko do pewnego stopnia i tylko na razie.
Nikt nie wiedział, czego chce wróg ani dlaczego tak bardzo interesuje go właśnie ten
statek pozaprzestrzenny. „Trzeba zrozumieć wroga, żeby z nim walczyć” – napisało kiedyś
pierwsze wcielenie baszara Milesa Tega. Ona zaś myślała: „Nic nie wiemy o tych staruszku i
staruszce, których potrafi dojrzeć tylko Duncan. Kogo reprezentują? Czego chcą?”
Pochłonięta tymi rozważaniami, kontynuowała przechadzkę po niższych pokładach.
Podczas lat spędzonych na Itace Duncan Idaho cały czas z niepokojem obserwował przestrzeń,
wypatrując jakichkolwiek śladów nieustannie szukającej ich sieci. Wydawało się, że odkąd przed
dwoma laty udało im się w ostatniej chwili uciec, statek pozostawał bezpieczny. Może
rzeczywiście byli w końcu bezpieczni. Może.
W miarę jak mijały bez jawnego zagrożenia miesiące wypełnione codziennymi zajęciami,
Sziena musiała sobie przypominać o konieczności walki z samozadowoleniem, z naturalną
skłonnością do rozluźnienia. Dzięki lekcjom Innych Wspomnień, zwłaszcza z jej linii rodowej
Atrydów, znała niebezpieczeństwa, jakimi groziło opuszczenie gardy.
Zmysły Bene Gesserit powinny być zawsze wyczulone na ukryte, trudno uchwytne
zagrożenia. Idąc wyludnionym korytarzem, Sziena zatrzymała się w pół kroku. Zamarła, kiedy
do jej nozdrzy dotarł obcy zapach – odór dzikiego zwierzęcia niespotykany w przetworzonym i
klimatyzowanym powietrzu statku. Zmieszany był z wonią zalatującą miedzią.
„Krew” – pomyślała.
Pierwotny instynkt podpowiadał jej, że to coś ją obserwuje, a może nawet podchodzi.
Skórę palił jej wzrok niewidzialnego intruza. Na karku wystąpiła gęsia skórka. Zdawała sobie
sprawę, że sytuacja jest niepewna, więc poruszała się wolno, wyciągnąwszy przed siebie ręce z
rozłożonymi palcami – częściowo w pojednawczym geście, częściowo zaś przygotowując się do
walki.
Kręte korytarze statku pozaprzestrzennego były wystarczająco szerokie, by można było
przemieszczać nimi ciężki sprzęt w rodzaju zbiorników nawigatorów Gildii. Jednostka została
zbudowana w rejonach zasiedlonych podczas Rozproszenia, zatem przy projektowaniu jej
wnętrza kierowano się potrzebami i wymogami, które obecnie były nieistotne. W górze biegły
łukiem podpory, niczym żebra ogromnego prehistorycznego zwierzęcia. Od głównego korytarza
odchodziły pod kątem boczne. W magazynach i niezajętych kabinach było ciemno, a większość
drzwi do głównych stref dla pasażerów była wprawdzie zamknięta, ale nie na klucz. Mając na
pokładzie tylko uchodźców, Bene Gesserit nie czuły potrzeby, by je ryglować.
W głowie Szieny głosy z jej przeszłości podniosły krzyk, nalegając, by była ostrożna.
Potem wycofały się w ciszę konieczną do tego, żeby mogła się skoncentrować. Powąchała
powietrze, zrobiła jeszcze dwa kroki i zatrzymała się, kiedy dzwonki alarmowe zabrzmiały
głośniej.
„Tutaj jest zagrożenie!” – mówił jej instynkt.
Drzwi jednego z magazynów były ciemne i przymknięte. Szpara była na tyle szeroka, że
kryjący się za nimi obserwator mógł zobaczyć każdego, kto tamtędy przechodził.
„Tam!”
To stamtąd dochodziły zapach krwi i obrzydliwy, piżmowy odór zwierzęcia. Pochłonięta
tym odkryciem, nie zdołała ukryć swojej reakcji.
Drzwi nagle się otworzyły i stanęła w nich naga, muskularna, tryskająca energią postać o
bladym ciele okrytym rzadkimi, rudawobrązowymi włosami i ustach poszerzonych na tyle, by
mogły się w nich zmieścić grube kły służące do rozszarpywania ofiar. Jeden z Futarów! Jego
zakrzywione pazury i ciemne wargi poplamione były jasnoczerwoną krwią.
Z całą siłą Głosu, którą mogła włożyć w jedno słowo, Sziena warknęła:
– Stój!
Futar zastygł, jakby ktoś nagle szarpnął smycz, na której go trzymał. Sziena tkwiła w jasno
oświetlonym korytarzu bez ruchu, w pozie świadczącej o tym, że nie ma złych zamiarów.
Stworzenie patrzyło na nią groźnie, ze ściągniętymi, ukazującymi ostre kły wargami. Znowu
użyła Głosu, chociaż wiedziała, że istoty te mogły zostać wyhodowane tak, by nie ulegać
umiejętnościom Bene Gesserit. Przeklinała się w duchu, że nie poświęciła dość czasu badaniom
tych bestii, by zrozumieć ich motywacje i poznać ich słabe strony.
– Nie krzywdź mnie.
Futar nadal stał w pozycji do ataku, jak bomba, która w każdej chwili może wybuchnąć.
– Ty Przewodnik? – Wciągnął nozdrzami powietrze. – Nie Przewodnik!
W ciemnym magazynie, który bestia wybrała sobie na legowisko, Sziena dostrzegła białe
ciało i porwane czarne szaty. Zobaczyła zbielałe palce wyciągnięte w śmiertelnym skurczu w
stronę sufitu. Kto to był?
Aż do teraz czterej Futarzy byli niespokojni, ale nie zdradzali morderczych zamiarów.
Nawet kiedy zostali uwięzieni przez Dostojne Matrony – ich naturalne ofiary – nie zabili dziwek,
gdyż widocznie nie działali bez poleceń swoich prawdziwych panów. Przewodników. Czyżby
brutalnie potraktowani przez Dostojne Matrony, po latach spędzonych w areszcie na statku
pozaprzestrzennym, załamali się? Nawet najściślej wpojone zasady mogły się rozmyć, skutkiem
czego mogło dojść do „wypadków”.
Sziena skupiła się na przeciwniku, zmuszając się do niepostrzegania go jako istoty
niezrównoważonej czy załamanej. „Nie lekceważ go!” – powiedziała sobie. W tej chwili nie
mogła zaprzątać sobie głowy tym, jak Futar uciekł z dobrze zabezpieczonego aresztu. Wydostała
się stamtąd cała czwórka czy tylko ten?
Starannie przemyślanym ruchem uniosła brodę i obróciła głowę w bok, obnażając gardło.
Drapieżca powinien zrozumieć powszechny znak poddania się. Potrzeba dominacji, zostania
przywódcą stada, wymagała, by zaakceptował ten gest.
– Jesteś Futarem – powiedziała. – Nie jestem jednym z waszych Przewodników.
Wysunął się zza drzwi i głęboko wciągnął powietrze w nozdrza.
– Ani Dostojną Matroną – rzekł. Wydał groźny pomruk, demonstrując nienawiść do
dziwek, które uwięziły jego i jego towarzyszy. Ale siostry Bene Gesserit były czymś zupełnie
innym. A mimo to zabił jedną z nich.
– Teraz my jesteśmy waszymi opiekunkami. Dajemy wam jedzenie.
– Jedzenie. – Futar zlizał krew z ciemnych warg.
– Poprosiliście nas na Gammu o schronienie. Ocaliłyśmy was przed Dostojnymi
Matronami.
– Złe kobiety.
– Ale my nie jesteśmy złe. – Sziena pozostawała nieruchoma i spokojna, wystawiając się
na zagrożenie ze strony Futara. Jako dziecko stawiła czoło ogromnemu czerwiowi i krzyknęła na
niego, nie zważając na niebezpieczeństwo. Potrafiła to zrobić. Przemówiła tak uspokajającym
głosem, na jaki mogła się zdobyć.
– Jestem Sziena. A ty masz jakieś imię?
Stworzenie warknęło, a przynajmniej pomyślała, że jest to warknięcie. Potem uświadomiła
sobie, że wydobywający się z jego gardła pomruk był w rzeczywistości imieniem.
– Hrrm.
– Hrrm. Pamiętasz, jak weszliście na ten statek? Kiedy uciekliście Dostojnym Matronom?
Poprosiliście, żebyśmy was zabrały.
– Złe kobiety! – rzekł znowu Futar.
– Tak, a my was uratowałyśmy. – Sziena przysunęła się bliżej. Chociaż nie była
całkowicie pewna skuteczności tego, tak pokierowała chemią ciała, by wzmocnić swój zapach,
starając się dopasować go do niektórych markerów wydzielanych przez gruczoły piżmowe
Futara. Zadbała o to, by pachnieć jak samica, nie jak zagrożenie. Coś, czego trzeba bronić, nie
atakować. Pilnowała się też, by nie zionąć strachem, żeby drapieżca nie myślał o niej jak o
zdobyczy. – Nie powinieneś uciekać ze swojego pomieszczenia.
– Chcę Przewodników. Chcę do domu.
Hrrm zerknął z tęsknotą w dzikich oczach do ciemnego magazynu, w którym leżało
rozszarpane ciało nieszczęsnej siostry. Sziena zastanawiała się, jak długo się nim pożywiał.
– Muszę zaprowadzić cię do pozostałych Futarów. Musicie zostać razem. Chronimy was.
Jesteśmy waszymi przyjaciółmi. Nie wolno wam robić nam krzywdy.
Hrrm zawarczał. Sziena podjęła duże ryzyko – wyciągnęła ręce i dotknęła jego
owłosionego ramienia. Futar zesztywniał, ale ostrożnie go gładziła, szukając w jego nerwach
ośrodków przyjemności. Chociaż był zaskoczony jej czułością, nie cofnął się. Jej dłonie
przesuwały się w górę, poruszając łagodnie. Dotknęła jego szyi, a potem pogłaskała go za
uszami. Podejrzliwe warczenie Futara zmieniło się w dźwięk przypominający mruczenie.
– Jesteśmy waszymi przyjaciółmi – powiedziała Sziena, używając odrobiny Głosu, by
wzmocnić te słowa. – Nie powinniście robić nam krzywdy. – Spojrzała znacząco na magazyn, na
martwą siostrę na podłodze.
Hrrm zesztywniał.
– Moja zdobycz – powiedział.
– Nie powinieneś był zabijać. To nie Dostojna Matrona. Była jedną z moich sióstr. Jedną z
twoich przyjaciółek.
– Futarzy nie zabijać przyjaciół.
Sziena znowu go pogładziła. Włosy na jego ciele się zjeżyły. Zaczęła prowadzić go
korytarzem.
– Karmimy was. Nie ma potrzeby zabijać.
– Zabijać Dostojne Matrony.
– Na tym statku nie ma Dostojnych Matron. My też ich nienawidzimy.
– Muszę polować. Potrzebuję Przewodników.
– Na razie nie możesz ich mieć.
– Pewnego dnia? – W głosie Hrrma zabrzmiała nadzieja.
– Pewnego dnia. – Sziena nie mogła obiecać mu nic więcej.
Odciągnęła go od martwej Bene Gesserit, mając nadzieję, że w drodze powrotnej do
aresztu nie spotkają nikogo, żadnych potencjalnych ofiar. Jej panowanie nad tą istotą było o
wiele za słabe. Gdyby Hrrma coś zaskoczyło, mógłby zaatakować.
Wybierała boczne przejścia i windy towarowe, z których korzystało niewielu pasażerów,
póki nie dotarli do położonego głęboko poziomu aresztu. Futar wydawał się zrozpaczony i
niechętnie wracał do celi. Współczuła mu z powodu niekończącego się zamknięcia. Tak jak
siedmiu czerwiom w ładowni.
Dotarłszy do drzwi, zobaczyła, że po tylu latach zepsuł się drugorzędny obwód, który je
zabezpieczał. Z początku bała się, że doszło do awarii całego systemu, i spodziewała się, że
wydostali się wszyscy Futarzy. Na szczęście okazało się, że to tylko drobna usterka, wynik
marnej konserwacji. Coś, do czego mogło dojść na starym statku.
Przed rokiem nastąpiła inna awaria, w zbiorniku uzdatniania wody. Pękła zardzewiała rura
i woda zalała korytarz. Mieli też stale powracające problemy z kadziami alg używanych do
produkcji żywności i tlenu. Niezbyt się przykładano do utrzymania urządzeń. Rozleniwili się.
Sziena zapanowała nad złością, nie chcąc, by Hrrm ją wyczuł. Chociaż Bene Gesserit
wciąż zagrażało nieuchwytne niebezpieczeństwo, nie wydawało się ono bezpośrednie. Będzie
musiała wprowadzić surowszą dyscyplinę. Przecież takie zaniedbanie mogło się skończyć
katastrofą!
Hrrm wyglądał na osowiałego i przybitego, kiedy powłócząc nogami, wszedł do celi.
– Musisz tutaj zostać – powiedziała Sziena, starając się, by w jej głosie zabrzmiał ton
otuchy. – Przynajmniej jeszcze pewien czas.
– Chcę do domu – odparł.
– Postaram się odnaleźć twój dom. Ale na razie muszę zadbać o twoje bezpieczeństwo.
Hrrm powlókł się pod ścianę aresztu naprzeciw drzwi i przykucnął. Pozostali trzej Futarzy
zbliżyli się do barier swoich pojedynczych cel i patrzyli złaknionymi, zaciekawionymi oczami.
Naprawienie mechanizmu zamykającego drzwi było proste. Teraz wszyscy, Futarzy i Bene
Gesserit, będą bezpieczni. Jednak Sziena bała się o nich. Błądząc bez celu statkiem
pozaprzestrzennym, jej ludzie zbyt długo nie mieli na czym się skupić.
To się musi zmienić. Może narodziny nowych gholi dadzą im to, czego potrzebują.
Dla zgromadzenia żeńskiego Inne Wspomnienia są jednym z największych darów i jedną z
największych tajemnic. Pojmujemy jedynie cienie procesu, dzięki któremu jedna Matka
Wielebna przekazuje istnienia następnej. Ten ogromny zbiornik głosów z przeszłości jest
jasnym, ale tajemniczym światłem.
– Matka Wielebna Darwi Odrade
W ciągu dwóch lat nowe zgromadzenie żeńskie zaczęło się stawać jednym organizmem, a
przez ten czas planeta będąca siedzibą kapituły umierała. Matka Dowodząca Murbella szła
żwawym krokiem przez zbrązowiałe sady. Pewnego dnia wszystko to stanie się pustynią. W
określonym celu.
W ramach planu stworzenia alternatywy dla Rakis rozprzestrzeniono trocie piaskowe,
które gorączkowo pracowały, otorbiając wodę. Strefa suszy się poszerzała i teraz tylko w
najbardziej wytrzymałych jabłoniach, o najgłębiej sięgających korzeniach, tliło się jeszcze życie.
Mimo to sad był jednym z ulubionych miejsc Murbelli, źródłem radości, z którego
nauczyła się czerpać dzięki Odrade – tej, która ją pojmała, uczyła i (w końcu) została darzoną
przez nią szacunkiem mentorką. Było popołudnie i przez rzadkie listowie oraz kruche gałązki
przezierało słońce. Było jednak zimno, z północy wiał ostry wiatr. Zatrzymała się i pochyliła
głowę, oddając hołd kobiecie pogrzebanej pod małym makintoszem, który uparcie rósł, chociaż
środowisko stawało się coraz suchsze. Miejsca wiecznego spoczynku Matki Przełożonej nie
upamiętniała żadna brązowa tablica. Wprawdzie Dostojne Matrony uwielbiały ostentację i pełne
dramatycznych póz pomniki, ale taki gest zbulwersowałby Odrade.
Murbella żałowała, że jej poprzedniczce nie było dane żyć wystarczająco długo, by
zobaczyła wyniki swojego wielkiego planu połączenia: Dostojne Matrony i Bene Gesserit żyjące
wspólnie na Kapitularzu. Obie grupy uczyły się od siebie, przyswajając swoje odmienne
umiejętności.
Ale zbuntowane Dostojne Matrony na innych planetach nadal były cierniem w jej boku,
odmawiając przyłączenia się do nowego zgromadzenia żeńskiego i wywołując zamieszki, gdy
tymczasem Matka Dowodząca musiała stawić czoło o wiele potężniejszemu zagrożeniu ze
strony wroga z zewnątrz. Kobiety te nie chciały uznać jej przywództwa, twierdząc, że skalała ich
obraz. Pragnęły zgładzić Murbellę i jej zwolenniczki, co do jednej. A niektóre z owych
buntowniczek nadal miały te straszne unicestwiacze, chociaż z pewnością niezbyt wiele, bo już
by ich użyły.
Kiedy jej świeżo sformowane oddziały wojowniczek zakończą szkolenie, schwyta
renegatki i przywoła je do porządku, zanim będzie za późno. Nowe zgromadzenie żeńskie będzie
w końcu musiało stanąć naprzeciwko ogromnych rzesz niepokornych Dostojnych Matron – na
Buzzellu, Gammu, Tleilaxie i innych planetach.
„Musimy złamać je i wchłonąć – myślała. – Ale najpierw musimy być pewne naszej
jedności”.
Pochyliwszy się, Murbella zaczerpnęła garść ziemi spod pnia małego drzewa. Podniosła
dłoń do nosa i wciągnęła ostrą woń suchej gleby. Czasami zastanawiała się, czy potrafi wyczuć
nieskończenie słaby zapach swojej mentorki i przyjaciółki.
– Pewnego dnia być może dołączę do ciebie – powiedziała głośno, patrząc na walczące o
życie drzewo – ale jeszcze nie teraz. Najpierw muszę dokończyć ważne dzieło.
– Zostawioną ci w spadku powinność – mruknęła Odrade w jej wnętrzu.
– Naszą powinność. To ty zainspirowałaś mnie do zakończenia podziałów i połączenia
kobiet, które były śmiertelnymi wrogami. Nie spodziewałam się, że będzie to takie trudne i
potrwa tak długo.
Odrade w jej głowie milczała.
Murbella oddaliła się od twierdzy, zostawiając za sobą budynek i wszystkie obowiązki.
Rozpoznawała mijane rzędy ginących drzew: jabłonie, które ustępowały miejsca brzoskwiniom,
wiśniom i pomarańczom. Postanowiła wprowadzić program sadzenia palm daktylowych, które
przetrwałyby dłużej w zmieniającym się klimacie. Ale czy zostało im choćby kilka lat?
Wspiąwszy się na pobliskie wzgórze, zauważyła, o ile twardsza i suchsza stała się gleba.
Na łąkach za sadami nadal pasło się bydło zgromadzenia, ale trawa była rzadsza, co zmuszało
zwierzęta do zapuszczania się dalej. Mignęła jej jaszczurka przebiegająca po ciepłej ziemi.
Wyczuwszy niebezpieczeństwo, mały gad smyrgnął na duży kamień i obejrzał się za nią. Nagle z
nieba spadł pustynny jastrząb, chwycił stworzenie i wzbił się z nim w powietrze.
Murbella zareagowała na to twardym uśmiechem. Już od pewnego czasu pustynia zbliżała
się, zabijając po drodze wszystko, co rosło. Niesiony wiatrem kurz stale zasnuwał niebieskie
niebo brązową mgiełką. W miarę jak w suchej strefie rosły czerwie, rosła też pustynia, by je
pomieścić. Nieprzerwanie rozszerzający się ekosystem.
W pustyni wdzierającej się na żyzne niegdyś tereny przed nią i w podupadających sadach
za nią Murbella widziała dwa wielkie marzenia Bene Gesserit zderzające się niczym pędzące z
przeciwnych stron fale, początek wchłaniający koniec. Zgromadzenie żeńskie założyło ten sad
na długo przed sprowadzeniem tutaj przez Szienę jednego starzejącego się czerwia. Nowy plan
miał jednak dla galaktyki dużo większe znaczenie niż jakakolwiek symbolika grobów w sadzie.
Dzięki śmiałej akcji Bene Gesserit ocaliły czerwie i melanż przed spustoszeniem dokonanym
przez Dostojne Matrony.
Czyż nie warto było poświęcić dla tego kilku drzew owocowych? Melanż był zarówno
błogosławieństwem, jak i przekleństwem. Odwróciła się i ruszyła z powrotem do twierdzy.
Świadomy umysł jest ledwie czubkiem góry lodowej. Pod powierzchnią znajduje się ogromna
masa nieświadomych myśli i ukrytych zdolności.
– Podręcznik mentata
Kiedy Duncan Idaho był jeszcze więźniem w porcie kosmicznym na Kapitularzu, na statku
pozaprzestrzennym umieszczono tyle min, że można by go trzykrotnie zniszczyć. Odrade i
Bellonda założyły te ładunki wybuchowe, na wypadek gdyby Duncan próbował uciec.
Przypuszczały, że wystarczająco go do tego zniechęcą. Lojalnym siostrom nie przyszło do
głowy, że Sziena i jej konserwatywne stronniczki mogą rozbroić miny i ukraść statek dla
własnych celów.
Pasażerowie Itaki byli teoretycznie godni zaufania, ale Duncan, przy stanowczym poparciu
baszara, upierał się, że miny te są zbyt dużym zagrożeniem, by zostawić je niezabezpieczone.
Tylko on, Teg, Sziena i cztery inne osoby miały dostęp do zbrojowni.
Dokonując rutynowego przeglądu, Duncan otworzył ją i obejrzał szeroki wybór broni.
Czerpał otuchę z faktu, że Itaka mogła się bronić, gdyby kiedykolwiek okazało się to konieczne.
Wyczuwał, że staruszek i staruszka nie zaprzestali poszukiwań, chociaż już od trzech lat nie
widział lśniącej sieci. Nie mógł opuścić gardy.
Przejrzał rzędy zmodyfikowanych rusznic laserowych, karabinów pulsacyjnych, strzelb
odłamkowych i wyrzutni pocisków. Ta broń stwarzała denerwujące możliwości użycia
przemocy, co natychmiast przywiodło mu na myśl Dostojne Matrony. Dziwki nie korzystały z
działających na dużą odległość, bezosobowych paralizatorów. Preferowały broń, która
wyrządzała ogromne szkody z bliska, pozwalała z uśmiechem przyglądać się jatce. Już i tak zbyt
dobrze poznał ich upodobania, kiedy odkrył salę tortur. Zastanawiał się, co jeszcze mogły ukryć
te straszne kobiety w ogromnym statku.
Przez cały czas, gdy był więźniem na pokładzie tej jednostki, owa broń była tutaj
przechowywana, bezpiecznie zamknięta, ale mimo to w jego zasięgu. Gdyby chciał, mógł się
włamać do zbrojowni i ją ukraść. Był zdziwiony, że Odrade tak go nie doceniała... albo mu ufała.
W końcu dała mu coś, co historia nazwała „wyborem Atrydy”, wyjaśniając konsekwencje tego i
pozwalając mu zdecydować, czy chce zostać na statku czy nie. Każdy, kto go znał – osobiście
albo z historii – wiedział, że Duncan Idaho i lojalność to synonimy.
Przyglądał się niewielkim zaplombowanym minom, które miały zamienić statek w morze
ognia. Były bezpieczne w razie uszkodzenia.
– To nie są jedyne tykające bomby na tym statku.
Wzdrygnął się i szybko obrócił, instynktownie przybierając bojową postawę. W luku stała
z ponurą miną kędzierzawa Garimi. Mimo wszystkich doświadczeń z nimi Duncana wciąż
zdumiewało, jak cicho potrafią się poruszać przeklęte czarownice.
Starał się odzyskać panowanie nad sobą.
– Jest tu jeszcze inna zbrojownia, tajny skład broni?
Biorąc pod uwagę, że na ogromnym statku znajdowały się tysiące pomieszczeń, do
których nigdy nie wszedł i których nigdy nie przeszukał, było to – jak przypuszczał – możliwe.
– Mówiłam metaforycznie. Mam na myśli te ghole z przeszłości.
– To już omówiono i postanowiono.
W centrum medycznym niedługo miał zostać wydobyty pierwszy ghola stworzony z
próbek dostarczonych przez Scytale’a.
– Podjęcie decyzji nie oznacza jeszcze, że jest ona słuszna – powiedziała Garimi.
– Za dużo o tym rozprawiasz.
Garimi przewróciła oczami.
– Nawet ty nie widziałeś ani śladu tych swoich łowców od dnia, w którym oddaliśmy pięć
naszych zamęczonych sióstr przestrzeni kosmicznej. Czas, żebyśmy znaleźli odpowiednią
planetę i założyli nowy trzon zgromadzenia Bene Gesserit.
Duncan zmarszczył brwi.
– Również Wyrocznia Czasu powiedziała, że ci łowcy nas szukają.
– Jeszcze jedno spotkanie, w którym tylko ty wziąłeś udział.
– Sugerujesz, że mi się to przywidziało? Albo że kłamię? Sprowadź dowolną
Prawdomówczynię. Udowodnię ci to.
– Mimo to minęły lata, odkąd Wyrocznia rzekomo cię ostrzegła. Przez cały ten czas
unikaliśmy schwytania.
Oparłszy się o jedną z półek z bronią, Duncan posłał jej chłodne spojrzenie.
– A skąd wiesz, że wróg nie jest cierpliwy, że po prostu nie czeka, aż popełnimy błąd?
Chcą dostać ten statek albo coś, co jest na pokładzie... prawdopodobnie mnie. Kiedy te nowe
ghole odzyskają swoją wiedzę i doświadczenie, mogą się stać naszym największym atutem.
– Albo nierozpoznanym zagrożeniem.
Zdawał sobie sprawę, że nigdy jej nie przekona.
– Znałem Paula Atrydę – powiedział. – Jako mistrz miecza Atrydów pomogłem wychować
i wytrenować tego chłopca. Zrobię to ponownie.
– On stał się strasznym Muad’Dibem. Rozpoczął dżihad, który pochłonął życie miliardów,
i został najbardziej zepsutym w dziejach Imperatorem.
– Był dobrym dzieckiem i dobrym człowiekiem – upierał się Duncan. – A kiedy
kształtował historię, jego samego kształtowały rozgrywające się wokół wydarzenia. Mimo to w
końcu odmówił podążania drogą, która jak wiedział, prowadziła do bezmiaru cierpień i
zniszczeń.
– Jego syn Leto nie miał takich zastrzeżeń.
– Leto II został zmuszony do dokonania hobsonowskiego wyboru. Nie możemy osądzać
jego decyzji, dopóki nie poznamy wszystkiego, co za nią stało. Być może nie upłynęło jeszcze
dość czasu, by ktokolwiek był w stanie powiedzieć, czy w ostatecznym rozrachunku jego wybór
był słuszny czy nie.
Przez twarz Garimi przemknęła burza złości.
– Minęło pięć tysięcy lat, odkąd Tyran rozpoczął swoje dzieło, a tysiąc pięćset od jego
śmierci.
– Jedną z najważniejszych lekcji, jakie udzielił ludzkości, była ta, że powinniśmy nauczyć
się myśleć naprawdę długofalowo.
Czując się nieswojo, że pozwolił tej Bene Gesserit znaleźć się tak blisko takiej ilości
kuszącej broni, wypchnął ją łagodnie na korytarz i zamknął drzwi do zbrojowni.
– Kiedy Paul Atryda urodził się w pałacu Imperatora na Kaitainie – powiedział –
walczyłem po stronie rodu Verniusów z Tleilaxanami na Ixie. Znalazłem się w gąszczu
pierwszych bitew wojny asasynów, która przez tak wiele lat pochłaniała ród Ekazów i księcia
Leto. Lady Jessika wezwała mnie na Kaitain, bym był przy niej w ostatnich miesiącach ciąży,
ponieważ lady Anirula podejrzewała, że Paul będzie miał niezwykłe zdolności, i chciała być
przy jego narodzinach. Pomimo zdrady i ataków skrytobójców dziecko przeżyło i zostało
przewiezione na Kaladan.
Garimi odstąpiła od drzwi zbrojowni, wciąż wyraźnie zaniepokojona.
– Według legend Paul Muad’Dib urodził się na Kaladanie, nie na Kaitainie.
– Takie właśnie są legendy: czasami pełne błędów, czasami celowo zniekształcone. Paul
Atryda został ochrzczony na Kaladanie i do przybycia na Diunę uważał tę planetę za swoją
ojczyznę. To wy, Bene Gesserit, napisałyście tę historię.
– A teraz ty planujesz napisać ją na nowo, zgodnie z tym, co według twoich zapewnień
jest prawdą, z twoim cennym Paulem i gholami innych postaci z przeszłości?
– Nie napisać na nowo. Zamierzamy ją odtworzyć.
Wyraźnie niezadowolona, ale widząc, że dalsze spory sprawią tylko, że będą się kręcili w
kółko, Garimi poczekała, by zobaczyć, w którą stronę pójdzie Duncan, po czym ruszyła w
przeciwnym kierunku.
Nieznane może być straszne, a ludzka wyobraźnia często sprawia, że staje się jeszcze
okropniejsze. Jednak prawdziwy wróg może być dużo gorszy, niż jesteśmy sobie w stanie
wyobrazić. Nie opuszczajcie gardy.
– Matka Przełożona Darwi Odrade
Otyła Matka Wielebna i dzika Dostojna Matrona stały sztywno razem, lecz tak daleko od
siebie, jak mogły, by nie było to zbyt oczywiste. Ich wzajemną niechęć był w stanie dostrzec
nawet obserwator, który nie przeszedł specjalnego szkolenia Bene Gesserit.
– Będziecie musiały pracować wspólnie. – Ton Murbelli nie pozostawiał miejsca na
sprzeciwy. – Zdecydowałam, że musimy poświęcić więcej starań strefie pustynnej. Nie
zapominajcie, że melanż ma kluczowe znaczenie. Weźmiemy badaczy z zewnątrz, by założyli
bazy obserwacyjne w głębi terenów zamieszkiwanych przez czerwie. Może uda nam się znaleźć
paru starych ekspertów, którzy odwiedzili Rakis przed jej zniszczeniem.
– Nadal mamy znaczne zapasy melanżu – zauważyła Bellonda.
– A trocie piaskowe zdają się niszczyć całą żyzną ziemię – dodała Doria. – Napływ
przyprawy jest zapewniony.
– Nic nie jest nigdy zapewnione! Samozadowolenie może być większym zagrożeniem niż
zbuntowane Dostojne Matrony czy wróg z zewnątrz – odparła Murbella. – Aby stawić czoło obu
przeciwnikom, musimy skłonić Gildię Kosmiczną do bezwzględnej współpracy. Potrzebujemy
jej ogromnych statków, w pełni uzbrojonych, by transportowały nas tam, gdzie będziemy
chciały. Możemy wykorzystywać Gildię i KHOAM jako kij i marchewkę, za pomocą których
zmusimy inne planety, rządy i niezależne systemy militarne, by robiły to co my.
Najskuteczniejszym narzędziem osiągnięcia tego celu jest melanż. Nie ma innych źródeł
przyprawy, więc będą musieli zwrócić się do nas.
– Albo mogą zacząć latać innymi statkami, ze światów Rozproszenia – powiedziała
Bellonda.
– Gildia nigdy by się do tego nie zniżyła – prychnęła Doria.
Bellonda zerknęła z ukosa na swoją rywalkę i partnerkę.
– Oferujemy Gildii niewielkie ilości przyprawy – dodała – zatem płacą wyśrubowaną cenę
za czarnorynkową przyprawę z innych zapasów. Kiedy pozostałe źródła się wyczerpią, rzucimy
Gildię na kolana, a wtedy zrobią wszystko, czego od nich zażądamy. – Pokiwała głową. –
Prawdopodobnie Gildia już jest w rozpaczliwym położeniu. Kiedy trzy lata temu przybyli tu
administrator Gorus i nawigator Edryk, prawie odchodzili od zmysłów. Od tamtej pory
trzymamy ich na krótkiej smyczy.
– Mogą być bliscy nieracjonalnych działań – przestrzegła Doria.
– Muszą mieć dopływ przyprawy, ale na naszych warunkach. – Murbella zwróciła się do
obu kobiet. – Mam dla was nowe zadanie. Kiedy zaproponujemy Gildii przebaczenie w zamian
za udział w zbliżającej się wojnie, będziemy musiały jej hojnie płacić. Dorio, Bellondo,
powierzam wam nadzór nad suchą strefą, procesem zbioru przyprawy i nowymi czerwiami.
Bellonda była wstrząśnięta.
– Matko Dowodząca, czy nie mogłabym lepiej służyć tutaj, jako twoja doradczyni... i
strażniczka?
– Nie. Jako mentatka wykazałaś się wielką umiejętnością dbania o szczegóły, a Doria
potrafi naciskać tam, gdzie trzeba. Postarajcie się, by czerwie wytwarzały przyprawę w ilościach
potrzebnych nam i Gildii. Od tej chwili to wy jesteście odpowiedzialne za pustynie Kapitularza.
Kiedy przedziwna para wyruszyła na pustynię, Murbella poszła się zobaczyć ze starą
Matką Archiwariuszką Accadią, nadal szukając niezbędnych odpowiedzi.
W dużym, przestronnym skrzydle twierdzy wiekowa bibliotekarka ustawiła liczne stoły i
boksy, przy których trudziły się tysiące Matek Wielebnych. W normalnych warunkach archiwa
twierdzy byłyby cichym i spokojnym miejscem studiów i medytacji, ale Accadia podjęła się
specjalnej misji, która niespodziewanie dała nowemu zgromadzeniu żeńskiemu ogromne
nadzieje.
Biblioteka Bene Gesserit na Lampadasie była jedną z wielu planetarnych strat, jakie
siostry poniosły wskutek grabieży dokonanych przez Dostojne Matrony. Wiedząc, jaki czeka je
los, skazane na zagładę kobiety podzieliły się nawzajem pamięcią, przekazując doświadczenie i
wiedzę całej populacji kilku zaledwie przedstawicielkom. Na koniec wszystkie ich pamięci i całą
bibliotekę Lampadasa umieszczono w umyśle nietypowej Matki Wielebnej Rebecki, której udało
się znowu podzielić tym z wieloma innymi i w ten sposób ocalić owe zasoby.
Nowy, doniosły plan Accadii polegał na odtworzeniu utraconej biblioteki lampadaskiej.
Zebrała Matki Wielebne, które posiadły wiedzę i doświadczenie gromady z Lampadasa. Te,
które były mentatkami, zapamiętały słowo w słowo wszystko, co poprzednie istnienia
przeczytały i czego się nauczyły.
Skrzydło, w którym mieściły się archiwa, rozbrzmiewało gwarem rozmów. Przed
nagrywaczami szpul szigastrunowych siedziały kobiety i dyktowały z pamięci, odczytując strona
po stronie, rzadkie książki, których treść sobie przyswoiły. Inne rysowały z zamkniętymi oczami
na kryształowych arkuszach diagramy i wzory, które tkwiły w ich pamięci. Murbella patrzyła,
jak na jej oczach odtwarza się tom za tomem. Każda siostra dostała konkretne zadanie, by
zmniejszyć prawdopodobieństwo dublowania wysiłków.
Przyjmując gościa, Accadia wydawała się zadowolona.
– Witaj, Matko Dowodząca. Wielkim nakładem sił udaje nam się odrabiać coraz więcej
strat.
– Mogę tylko mieć nadzieję, że wróg nie zniszczy Kapitularza i wasze wysiłki nie pójdą na
marne.
– Ocalenie wiedzy nigdy nie jest bezcelowym działaniem, Matko Dowodząca.
Murbella potrząsnęła głową.
– Wydaje się jednak, że nie posiadamy pewnej podstawowej wiedzy – powiedziała. –
Brakuje kluczowych elementów, najprostszych informacji. Kim lub czym jest nasz wróg?
Dlaczego dokonuje takich przerażających zniszczeń? A skoro już o tym mowa, kim są Dostojne
Matrony? Skąd pochodzą i jak ściągnęły do siebie taki gniew?
– Sama byłaś Dostojną Matroną – odparła Accadia. – Czy Inne Wspomnienia nie
podsuwają ci żadnych wskazówek?
Murbella zacisnęła zęby. Starała się i starała, ale bez skutku.
– Potrafię prześledzić linie rodowodowe Bene Gesserit, które sobie przyswoiłam, ale nie
genealogię Dostojnych Matron. Ich przeszłość zasłania mi czarna ściana. Ilekroć się w to
zagłębiam, napotykam przeszkodę nie do przebycia. Albo Dostojne Matrony same nie znają
swojego pochodzenia, albo jest ono tak straszną tajemnicą, że udało im się całkowicie wyprzeć
wszelkie wspomnienia o nim.
– Słyszałam, że jest tak ze wszystkimi byłymi Dostojnymi Matronami, które przeszły
agonię przyprawową.
– Z każdą z nas – potwierdziła Murbella.
Stale otrzymywała tę samą odpowiedź. Pochodzenie Dostojnych Matron i wroga skrywały
mroki przeszłości. Dostojne Matrony nigdy nie były skłonne do refleksji, do zastanawiania się
nad konsekwencjami swoich działań ani do szukania pierwotnych przyczyn wydarzeń.
Wydawało się, że teraz wszystkie będą z tego powodu cierpiały.
– Będziesz musiała znaleźć te informacje w inny sposób, Matko Dowodząca. Jeśli
odkryjemy jakieś wskazówki, odtwarzając lampadaską bibliotekę, powiadomię cię o tym.
Murbella podziękowała jej, ale czuła, że nie było tam informacji, których potrzebowała.
Na krótko przed podjęciem przez Janess decyzji o przejściu agonii przyprawowej – trzy
lata po tym, jak nie udało się to jej siostrze bliźniaczce – Matka Dowodząca odwiedziła ją w
koszarach akolitek.
– Wmawiałam sobie, że Rinya ma szanse w tej ciężkiej próbie. – Te słowa nie przyszły
Murbelli łatwo. – Nigdy nie dopuściłam do siebie myśli, że córce mojej i Duncana może się nie
powieść. Doszła we mnie do głosu pycha Dostojnej Matrony.
– Ta córka nie zawiedzie, Matko Dowodząca – powiedziała Janess, siedząc prosto. –
Ciężko ćwiczyłam i jestem tak przygotowana, jak to możliwe. Owszem, boję się, ale to tylko
dodaje mi sił.
– Dostojne Matrony uważają, że nie ma miejsca na strach – zadumała się Murbella. – Nie
rozumieją, jak kogoś może wzmocnić przyznanie się do słabości zamiast jej ukrycia albo
pokonania.
– „Jeśli nie stawiasz czoła swoim słabościom, skąd będziesz wiedział, w czym musisz być
silny?” Wyczytałam to w archiwalnych zapiskach Duncana Idaho.
Przez lata Janess przestudiowała wiele żywotów Duncana. Chociaż nigdy nie spotka się z
ojcem, dużo się nauczyła o technikach walki wielkiego mistrza miecza rodu Atrydów,
klasycznych umiejętnościach bojowych, które zostały zapisane i przekazane innym.
Odsuwając od siebie rozpraszające ją myśli o Duncanie, Murbella spojrzała na najstarszą z
żyjących córek.
– Nie potrzebujesz mojej pomocy – rzekła. – Widzę to w twoich oczach. Jutro stawisz
czoło agonii przyprawowej. – Wstała, gotując się do wyjścia. – Szukałam kogoś, czyjej
lojalności i umiejętnościom mogę w pełni zaufać. Wierzę, że od jutra ty będziesz tą osobą.
Żaden ląd, morze ani planeta nie są nam dane na zawsze. Gdziekolwiek staniemy, jesteśmy tylko
zarządcami.
– Matka Przełożona Darwi Odrade
Ornitopter z dwiema pasażerkami na pokładzie leciał nad nowo powstałą pustynią i
skalnymi formacjami, oddalając się od twierdzy kapituły. Siedząc na szerokim siedzeniu w
tylnym przedziale i oglądając się za siebie, Bellonda patrzyła, jak za wydmami znikają kręgi
usychających upraw i sadów. Statkiem kierowała Doria z małej kabiny przed nią. Arogancka
była Dostojna Matrona rzadko pozwalała Bellondzie pilotować ornitopter, chociaż otyła Bene
Gesserit miała do tego odpowiednie kwalifikacje. Podczas wielu godzin lotu mało rozmawiały.
Dalej na południe jałowe tereny nadal się rozszerzały, w miarę jak planeta wysychała. W
ciągu niespełna siedemnastu lat gromadzące wodę trocie piaskowe doprowadziły od zaniku
dużego morza, zostawiając piaszczystą nieckę i stale rosnący pas suszy. Niedługo cały
Kapitularz stanie się drugą Diuną.
„Jeśli którakolwiek z nas przeżyje, żeby to zobaczyć – pomyślała Bellonda. – Wcześniej
czy później wróg znajdzie nas i wszystkie nasze światy”.
Nie była skłonna do przesady ani do wpadania w panikę, ale był to pewny wniosek
mentatki.
Obie kobiety były w prostych, czarnych trykotach, strojach zaprojektowanych tak, by
przepuszczały powietrze i chłodziły ciało. Po zamachu podczas zebrania Murbella wprowadziła
w całym nowym zgromadzeniu żeńskim obowiązkowy jednolity strój, nie pozwalając już dłużej
kobietom obnosić się ze swoim różnym pochodzeniem.
– W czasach pokoju i pomyślności swobodę i różnorodność uznaje się za niepodważalne
prawa jednostki – powiedziała. – Kiedy jednak w oczy zagląda nam straszny kryzys, takie
pojęcia stają się destrukcyjne i szkodliwe.
Teraz każda siostra na Kapitularzu nosiła czarny jednoczęściowy strój, bez żadnych oznak
wskazujących, czy wywodzi się z Dostojnych Matron, czy z Bene Gesserit. W odróżnieniu od
ciężkich, luźnych szat Bene Gesserit cienka siatka dopasowanej do ciała tkaniny nie skrywała
potężnej tuszy Bellondy.
„Wyglądam jak baron Harkonnen” – pomyślała. Czuła dziwną przyjemność, ilekroć chuda
jak dziki zwierz Doria spoglądała na nią z odrazą.
Niegdysiejsza Dostojna Matrona była w podłym nastroju, ponieważ nie chciała lecieć na tę
inspekcję, zwłaszcza z Bellondą. W perwersyjnej reakcji na to Matka Wielebna starała się
tryskać humorem.
Bez względu na to, jak stanowczo Bellonda temu zaprzeczała, obie miały podobne
osobowości: były uparte i bezwarunkowo wierne swoim frakcjom, choć niechętnie uznawały
nadrzędny cel nowego zgromadzenia żeńskiego. Bellonda, która w lot zauważała wady i błędy,
nigdy nie zawahała się też przed skrytykowaniem Matki Przełożonej Odrade. I w tym Doria była
podobna do niej, nie bojąc się wykazywać błędów Dostojnych Matron. Obie starały się
postępować zgodnie z przebrzmiałymi zwyczajami swoich dawnych organizacji. Jako dopiero co
mianowane dyrektorki eksploatacji złóż przyprawy dzieliły się obowiązkami zarządzania nowo
powstałą pustynią.
Bellonda otarła pot z czoła. Były już prawie na pustyni i upał wzmagał się z każdą chwilą.
Podniosła głos, przekrzykując szum skrzydeł ornitoptera.
– Powinnyśmy obie jak najlepiej wykorzystać tę podróż... dla dobra zgromadzenia
żeńskiego.
– Ty wykorzystaj to jak najlepiej! – odkrzyknęła z sarkazmem Doria. – Dla dobra
zgromadzenia żeńskiego.
Ornitopter wpadł w turbulencje i Bellonda chwyciła się pasa bezpieczeństwa.
– Jesteś w błędzie, jeśli myślisz, że całkowicie zgadzam się z tym, co robi Matka
Dowodząca – powiedziała. – Nigdy nie myślałam, że ten jej parszywy sojusz przetrwa rok, a co
dopiero sześć lat.
Doria, z gniewną miną, wyrównała lot.
– To wcale nie sprawia, że jesteśmy do siebie choć trochę podobne – odparła.
Pod nimi wirowały chmury piasku i pyłu, zasłaniając ziemię. Wydmy wkraczały na linię
uschniętych już drzew. Porównując współrzędne z ekranu na przegrodzie ze swoimi notatkami,
Bellonda oceniła, że w ciągu zaledwie kilku miesięcy pustynia posunęła się o prawie pięćdziesiąt
kilometrów. Więcej piasku oznaczało większe terytorium dla rosnących czerwi, a w
konsekwencji więcej przyprawy. Murbella będzie zadowolona.
Kiedy prądy powietrza się uspokoiły, Bellonda zauważyła ciekawą formację skalną, którą
poprzednio zasłaniał gęsty las. Na jej gołej ścianie widniały wspaniałe, wykonane czerwoną i
żółtą farbą prymitywne malowidła, które w jakiś sposób przetrwały do tej pory. Słyszała o tych
starożytnych stanowiskach, rzekomo śladach tajemniczego, wymarłego przed tysiącami lat ludu
Muadru, ale nigdy ich nie widziała. Zdumiało ją, że wymarła rasa dotarła na tę nieznaną planetę.
Co ich przywiodło aż tutaj?
Jak było do przewidzenia, Doria nie wykazała żadnego zainteresowania archeologiczną
osobliwością.
Zaraz potem ornitopter wylądował na płaskim odcinku skały, obok jednego z pierwszych
założonych przez Odrade obserwatoriów czerwi. Mała, przysadzista budowla górowała nad nimi.
Kiedy otworzyła się osłona kabiny i wyszły na wędrujące wydmy koło pustynnej stacji
obserwacyjnej, Bellonda – mimo chłodzących właściwości czarnego, jednoczęściowego stroju –
poczuła pot na skroniach i u dołu pleców.
Wciągnęła głęboko nosem powietrze. Spieczony krajobraz, pozbawiony roślinności i
gleby, pachniał śmiercią. Ta pustynna strefa była wystarczająco sucha, by mogły się w niej
rozwijać czerwie, ale nie osiągnęła jeszcze owej przesiąkniętej wonią krzemu, sterylnej czystości
prawdziwej pustyni na utraconej Rakis.
Wjechawszy windą na szczyt wieży, Bellonda i Doria weszły do obserwatorium o
wzmocnionej konstrukcji. W oddali widziały prowadzony na małą skalę zbiór przyprawy, ekipę
mężczyzn i kobiet eksploatującą żyłę rdzawego piasku.
Doria spojrzała przez silną lunetę na wydmy.
– Znak czerwia!
Bellonda przyglądała się przez własną lunetę poruszającemu się wzgórkowi. Sądząc po
wielkości sunącej fali, czerw był mały, mierzył zaledwie około pięciu metrów. Dalej w morzu
wydm dostrzegła innego małego mieszkańca piasku, który podążał, burząc powierzchnię
pustyni, tam gdzie trwały zbiory przyprawy. Czerwie z nowego pokolenia nie miały jeszcze dość
siły i zajadłości, by zaznaczać własne terytoria.
– Większe wytworzą więcej przyprawy – powiedziała Bellonda. – Za parę lat nasze okazy
mogą stanowić autentyczne zagrożenie dla ekip zbierających przyprawę. Może będziemy
musiały wprowadzić droższe kombajny latające.
– Wkrótce będziemy w stanie eksportować wystarczająco dużo przyprawy, by się
wzbogacić – stwierdziła Doria, uaktualniając mapy na ekranie ręcznego monitora. – Zdołamy
wtedy kupić wszelki nowy sprzęt, jakiego sobie zażyczymy.
– Przyprawa ma wzmocnić nasze nowe zgromadzenie, a nie napełnić nam kieszenie –
odparła Bellonda. – Co nam po bogactwie, jeśli żadna z nas nie przeżyje napaści wroga? Jeśli
będziemy miały dosyć przyprawy, będziemy mogły stworzyć potężną armię.
Doria obrzuciła ją gniewnym spojrzeniem.
– Powtarzasz za Matką Dowodzącą jak papuga. – Patrząc przez odchylone od pionu okno
na słabe zarysy pochłoniętego przez piaski lasu, osłoniła dłonią oczy przed oślepiającym
blaskiem słońca. – Co za zniszczenia. Kiedy Dostojne Matrony zrobiły to samo z waszymi
planetami, nazwałyście to bezsensownym spustoszeniem. A mimo to na własnej planecie siostry
są z tego dumne.
– Przekształcanie jest często nieprzyjemnym procesem i nie każdy uważa końcowy
rezultat za dobrą rzecz. To kwestia punktu widzenia. I inteligencji.
Zło poznasz po złym zapachu.
– Paul Muad’Dib, pierwowzór
Khrone regularnie otrzymywał od licznych w Bandalongu maskaradników raporty o
rozwoju małego barona. Początkowo zażądał stworzenia tego gholi z czystej ciekawości, ale
zanim dziecko skończyło dwa lata, opracował plan jego wykorzystania. Maskaradnicy
planowali.
Baron Vladimir Harkonnen. Cóż za ciekawy wybór! Nawet Khrone nie wiedział, dlaczego
starzy mistrzowie przechowali komórki tego błyskotliwego i przebiegłego arcyłotra z odległej
przeszłości. Ale wpadł na pomysł użycia gholi do własnych celów.
Najpierw jednak dziecko trzeba było wychować i zbadać, czy ma jakieś szczególne
talenty. Minie jeszcze co najmniej dziesięć lat, zanim można będzie rozbudzić uśpione
wspomnienia pierwotnego barona. Będzie to kolejne zadanie dla Uxtala, jeśli temu człowiekowi
uda się tak długo uniknąć śmierci.
W ciągu dziesięcioleci zazębiło się tak wiele elementów jego ogólnego planu. Khrone
widział, jak zaczynają one do siebie pasować, niczym myśli miriadów maskaradników. Był w
stanie dostrzec mniejsze i większe układy, a na każdym etapie odgrywał odpowiednią rolę. Nikt
inny w wielkim teatrze wszechświata – ani publiczność, ani reżyserzy, ani jego towarzysze,
członkowie obsady – nie wiedzieli, w jakim stopniu maskaradnicy kierują całą tą operacją.
Zadowolony, że w Bandalongu wszystko jest pod kontrolą, Khrone wymknął się na Ixa, by
skorzystać tam z kolejnej ważnej okazji...
Po narodzinach cennego gholi Vladimira Harkonnena pierwsze trudne zadanie
nieszczęsnego Uxtala dobiegło końca. Mimo to jego ucisk trwał.
Skamlający Utracony Tleilaxanin nie zawiódł maskaradników. Co dziwniejsze, już od
blisko trzech lat udawało mu się zachować życie pośród Dostojnych Matron. Odhaczał każdy
dzień na prowizorycznym kalendarzu w swojej kwaterze.
Żył w ciągłym lęku i zawsze było mu zimno. Nocami prawie nie spał, nasłuchując
odgłosów skradania się i trzęsąc się ze strachu, że pojawi się któraś z Dostojnych Matron, by go
seksualnie zniewolić. Zaglądał pod łóżko, sprawdzając, czy nie kryje się tam jakiś maskaradnik.
Był ostatnim przedstawicielem swojego rodzaju. Wszystkich Starszych Utraconych
Tleilaxan zastąpili maskaradnicy, wszystkich starych mistrzów wymordowały Dostojne
Matrony. A on, Uxtal, nadal oddychał, czego nie można było powiedzieć o żadnym z tamtych.
Mimo to był bardzo nieszczęśliwy.
Pragnął, by maskaradnicy zabrali wreszcie małego Vladimira. Dlaczego nie uwolnili go
przynajmniej od jednego nieznośnego ciężaru? Jak długo miał być odpowiedzialny za tego
bachora? Czego jeszcze chcieli? Więcej, więcej i więcej. Był pewien, że któregoś dnia popełni
fatalny błąd. Nie mógł uwierzyć, że udawało mu się tak długo.
Chciał krzyczeć na Dostojne Matrony, na każdego, kogo spotykał, mając nadzieję, że
może to być maskaradnik. Jak mógł wykonywać swoją pracę? Ale tylko odwracał oczy i starał
się przekonująco pokazywać, że wyjątkowo ciężko pracuje. O wiele lepiej jest być
nieszczęśliwym niż martwym.
„Wciąż żyję – myślał. – Ale jak sprawić, by ten stan trwał?”
Czy sama Najwyższa Matrona wiedziała, ilu zmiennokształtnych żyje pośród jej ludzi?
Wątpił w to. Khrone prawdopodobnie miał własne niecne plany. Może gdyby Uxtalowi udało się
je odkryć i obnażyć knowania maskaradników przed Dostojnymi Matronami, Hellica miałaby
wobec niego dług wdzięczności i nagrodziłaby go...
Wiedział jednak, że nigdy do tego nie dojdzie.
Czasami Najwyższa Matrona przyprowadzała do laboratorium tortur gości, dumnie
noszące się Dostojne Matrony, które najwyraźniej panowały na innych światach, nadal
opierających się ponawianym przez nowe zgromadzenie żeńskie próbom wchłonięcia ich.
Hellica sprzedawała im pomarańczowy narkotyk, który Uxtal produkował teraz w dużych
ilościach. W ciągu lat udoskonalił technikę zbierania adrenaliny, neuroprzekaźników
katecholowych, dopaminy i endorfin, koktajlu, który wykorzystywał jako prekursor
pomarańczowej namiastki przyprawy.
– Jesteśmy Dostojnymi Matronami, a nie niewolniczkami melanżu! – wyjaśniała
wyniosłym tonem Hellica. – Nasza wersja przyprawy jest bezpośrednią konsekwencją bólu. –
Spoglądała z góry wraz ze zwiedzającymi laboratorium na wijące się w mękach ofiary. – To
bardziej odpowiada naszym potrzebom.
Samozwańcza królowa chwaliła się często swoimi programami laboratoryjnymi,
przesadzając bez umiarkowania, zupełnie jak Uxtal, który wyolbrzymiał swe wątpliwe
umiejętności. Kiedy mówiła te kłamstwa, zawsze jej przytakiwał.
Miał coraz więcej pracy przy wytwarzaniu substytutu melanżu, zatem był teraz szefem
tuzina asystentów laboratoryjnych z niższej kasty oraz mającej swoje lata, zasuszonej Dostojnej
Matrony Ingvy, która – był tego pewien – została mu przydzielona bardziej w celu szpiegowania
i donoszenia na niego niż do pomocy. Rzadko prosił tę wiedźmę o cokolwiek, ponieważ stale
udawała, że się na niczym nie zna, albo wynajdywała sobie inną wymówkę. Nie cierpiała
przyjmować pouczeń od mężczyzn, a on za bardzo się bał, by stawiać jakiekolwiek żądania.
Ingva przychodziła i wychodziła o różnych, nieprzewidywalnych porach, niewątpliwie po
to, by wytrącić Uxtala z równowagi. Nieraz, pod wpływem zbyt dużej ilości jakiegoś środka
odurzającego, waliła w jego drzwi w środku nocy. Najwyższa Matrona nigdy nie twierdziła, że
należy do niej, więc Ingva groziła, że zniewoli go seksualnie, ale obawiała się otwarcie
przeciwstawić Hellice. Stojąc nad nim w ciemnościach, stara Dostojna Matrona rzucała
pogróżki, które mroziły go do szpiku kości.
Raz, kiedy spożyła za dużo sztucznej przyprawy skradzionej ze świeżych zapasów w
laboratorium, Ingva była bliska śmierci. Jej nieprzytomne oczy stały się całe pomarańczowe i
ledwie dawała oznaki życia. Uxtal bardzo pragnął, by skonała w jego obecności, ale bał się do
tego dopuścić. Pozbycie się Ingvy nie rozwiązałoby jego problemów; rzuciłoby na niego
podejrzenie, czego reperkusje były niewiadome i przerażające. A poza tym następny szpieg
Dostojnych Matron mógłby być jeszcze gorszy.
Myśląc szybko, podał jej antidotum, które przywróciło ją do życia. Ingva nigdy nie
podziękowała mu za ocalenie, nigdy nie przyznała, że ma wobec niego jakikolwiek dług
wdzięczności. Z drugiej strony, nie zabiła go. Ani nie związała ze sobą. To już było coś.
„Nadal żyję – myślał. – Nadal żyję”.
Dorastający ghola Vladimira Harkonnena przebywał w strzeżonym pokoju dziecinnym na
terenie laboratorium. Dostawał praktycznie wszystko, o co prosił, włącznie ze zwierzątkami „do
zabawy”, z których wiele nie przeżyło tych igraszek. Najwyraźniej odrodził się w nim
prawdziwy baron.
Jego podły charakter bardzo bawił Hellicę, nawet kiedy zwrócił przeciw niej swoją
rozwijającą się wściekłość. Uxtal nie pojmował, dlaczego Najwyższa Matrona poświęca uwagę
małemu gholi ani dlaczego dba o niezrozumiałe plany maskaradników.
Drobnego badacza ogarniał niepokój, ilekroć zostawiał ją samą z dzieckiem. Był pewien,
że wyrządzi chłopcu jakąś krzywdę, narażając tym samym jego na surową karę. Nie mógł jednak
w żaden sposób przeszkodzić jej w zrobieniu tego, co jej się podobało. Gdyby pisnął choć słowo,
zabiłaby go samym spojrzeniem. Na szczęście wydawało się, że naprawdę lubi tego małego
potwora. Traktowała swoje spotkania z chłopcem jak zabawę. W sąsiadującej z laboratorium
hodowli świmaków z przyjemnością karmili częściami ludzkich ciał ogromne, wolno
poruszające się stworzenia, które żuły je na papkę trawioną następnie przez ich kilka żołądków.
Widząc okrucieństwo przejawiające się już w tym maluchu, Uxtal cieszył się, że pozostałe
komórki z zeroentropijnej kapsułki zabitego mistrza zostały zniszczone. Jakie inne bestie z
dawnych czasów przechowywał ten stary tleilaxański heretyk?
Początki Gildii Kosmicznej giną w kosmicznej mgle, zupełnie jak kręte drogi, którymi musi
podróżować nawigator.
– archiwa Starego Imperium
Nawet najbardziej doświadczony nawigator Gildii nie był w stanie pojąć tego odmiennego,
bezsensownego wszechświata, w którym rzeczywistość zazdrośnie strzegła swoich tajemnic. Ale
tutaj właśnie Wyrocznia Czasu wezwała Edryka i wielu jego towarzyszy.
Poruszony nawigator unosił się w zbiorniku z gazem przyprawowym na dziobie
ogromnego liniowca, patrząc niecierpliwie przez okna swojego pomieszczenia na krajobraz
przestrzeni kosmicznej i zaglądając w głąb swego umysłu. Wokół siebie, jak daleko sięgał
wzrokiem, widział tysiące potężnych statków Gildii. Takiego zgrupowania nie zebrano od
tysięcy lat.
Lecąc na wezwanie w miejsce wyznaczone przez niczym niewyróżniający się zbiór
współrzędnych, Edryk i pozostali nawigatorzy czekali, aż głos z innego świata poda im dalsze
instrukcje. Potem niespodziewanie owinęła się wokół nich materia wszechświata i cisnęła
wszystkich w tę rozległą próżnię, z której nie było widać drogi powrotnej.
Być może Wyrocznia wiedziała o ich rozpaczliwej potrzebie przyprawy wywołanej
ograniczeniem dostaw przez kapitułę, która chciała w ten sposób „ukarać” Gildię za współpracę
z Dostojnymi Matronami. Niegodziwa Matka Dowodząca, popisując się władzą, ale nie mając
pojęcia, jak wielkie szkody może wyrządzić, zagroziła, że zniszczy piaski przyprawowe, jeśli nie
zastosują się do jej życzeń! Szaleństwo! Być może sama Wyrocznia Czasu wskaże im inne
źródło przyprawy.
Zasoby Gildii kurczyły się z dnia na dzień, gdyż nawigatorzy spożywali tyle przyprawy,
ile potrzebowali, by prowadzić statki przez zagiętą przestrzeń. Edryk nie wiedział, ile melanżu
zostało w ich licznych ukrytych bunkrach, ale administrator Gorus i jemu podobni byli
zdecydowanie niespokojni. Gorus poprosił już o spotkanie na Ixie i za parę dni Edryk poleci tam
w jego towarzystwie. Administratorzy mieli nadzieję, że Ixanie będą mogli stworzyć albo
przynajmniej udoskonalić środki techniczne, które pomogą im obejść problem niedostatku
przyprawy. Kolejny nonsens.
Edryk poczuł, że coś unosi się z głębi jego umysłu, wypełniając całą świadomość jak haust
świeżego, bogatego gazu przyprawowego. W jego wnętrzu pojawił się drobny punkcik dźwięku i
rozszerzał się, coraz głośniejszy. Kiedy w końcu wyłonił się w postaci słów w jego zmutowanym
mózgu, słyszał go jednocześnie tysiące razy, zwielokrotniony w nakładających się na siebie
umysłach innych nawigatorów.
Wyrocznia. Jej umysł był niewyobrażalnie rozwinięty, osiągnął poziom, na który nie
mogła się wzbić nawet prekognicja nawigatora. Wyrocznia była pradawną podwaliną Gildii,
dodającym otuchy punktem oparcia dla wszystkich nawigatorów.
– Tutaj, w tym innym wszechświecie, widziałam po raz ostatni statek pozaprzestrzenny
pilotowany przez Duncana Idaho. Pomogłam im się stąd wyrwać, powrócić do normalnej
przestrzeni kosmicznej. Ale znowu straciłam ich z oczu. Łowcy nadal polują na nich ze swoją
siecią tachionową, więc musimy pierwsi znaleźć statek. Rzeczywiście czeka nas Kralizek, a na
pokładzie tej jednostki pozaprzestrzennej znajduje się najwyższy Kwisatz Haderach. Chcą go
obie strony tej wielkiej wojny, by odnieść zwycięstwo.
Echa jej myśli napełniły duszę Edryka zimnym przerażeniem. Słyszał legendy o
Kralizeku, bitwie na końcu wszechświata, i odrzucał je jako zwykłe ludzkie przesądy. Ale skoro
przejmowała się tym Wyrocznia...
Kim był Duncan Idaho? O jakim statku pozaprzestrzennym mówiła? I, co najdziwniejsze,
jak to możliwe, że nawet Wyrocznia Czasu go nie widziała? W przeszłości jej głos był zawsze
dodającą otuchy siłą przewodnią. Teraz Edryk wyczuwał w jej umyśle niepewność.
– Szukałam go, ale nie mogę znaleźć. Jeśli chodzi o ten statek, wszystkie linie mojej wizji
są splątane. Moi nawigatorzy, muszę was o czymś poinformować. Jeśli tym zagrożeniem jest to,
o czym myślę mogę zostać zmuszona wezwać was na pomoc.
Edryk nie mógł zebrać myśli. Czuł wielki niepokój zgromadzonych wokół niego
nawigatorów. Niektórych, niebędących w stanie przetworzyć nowej informacji, która nadwątliła
ich – i tak słabą – więź z rzeczywistością, ogarnęło szaleństwo.
– Zagrożeniem, Wyrocznio – powiedział – jest to, że nie mamy melanżu...
– Zagrożeniem jest Kralizek. – Jej głos zadudnił w umysłach wszystkich nawigatorów. –
Wezwę was, kiedy będę was potrzebowała.
Nagłym szarpnięciem wyrzuciła tysiące wielkich liniowców z dziwnego wszechświata,
rozpraszając je w normalnym kosmosie. Edrykowi zakręciło się w głowie. Starał się
zorientować, gdzie jest, i odpowiednio pokierować statkiem.
Wszyscy nawigatorzy byli oszołomieni i wstrząśnięci.
Pomimo słów Wyroczni Edryka dręczył niepokój wypływający z bardziej egoistycznych
pobudek: „Jak możemy pomóc Wyroczni, skoro wszyscy cierpimy na brak przyprawy?”
Młoda trzcina tak łatwo umiera. Początek istnienia to pora wielkiego niebezpieczeństwa.
– Lady Jessika Atryda, pierwowzór
Były to narodziny króla, ale bez zwykłej w takich wypadkach pompy i ceremonii. Gdyby
stało się to w innych czasach, na dalekiej Rakis, ulicami biegaliby fanatycy, krzycząc:
– Paul Atryda narodził się powtórnie! Muad’Dib! Muad’Dib!
Duncan Idaho pamiętał taką wrzawę i podniecenie.
Kiedy pierwsza Jessika urodziła pierwszego Paula, panowały czasy intryg politycznych,
zabójstw i spisków, które doprowadziły do śmierci lady Aniruli, żony Imperatora Szaddama IV, i
omal nie zakończyły się zamordowaniem noworodka.
Według legendy wszystkie czerwie na Arrakis uniosły się ponad wydmy, by zwiastować
nadejście Muad’Diba. Bene Gesserit nigdy nie cofnęły się przed manipulowaniem masami za
pomocą trąb i omenów oraz hucznego świętowania proroctw, które się spełniły.
Teraz jednak przeniesienie z kadzi aksolotlowej pierwszego z gholi historycznych postaci
wydawało się czynnością całkowicie prozaiczną, bardziej ćwiczeniem laboratoryjnym niż
religijnym przeżyciem. A przecież nie było to byle jakie dziecko czy po prostu ghola, lecz Paul
Atryda! Panicz Paul, który później został Imperatorem Muad’Dibem, a następnie niewidomym
Kaznodzieją. Kim stanie się to dziecko tym razem? Do zostania kim zmuszą go Bene Gesserit?
Czekając na zakończenie procesu przenoszenia, Duncan odwrócił się do Szieny. Widział
w jej oczach zadowolenie, ale również niepokój, chociaż było to dokładnie to, czego chciała. Był
w pełni świadomy, czego boją się Bene Gesserit – Paul ze względu na swe pochodzenie miał
zadatki na to, by być wielką postacią. Niemal na pewno mógł się ponownie stać Kwisatz
Haderach, może nawet obdarzonym większą mocą niż poprzednio. Czy Sziena i jej zwolenniczki
miały nadzieję, że tym razem uda im się lepiej nad nim zapanować, czy też skończy się to
jeszcze większą klęską?
A z drugiej strony, jeśli to Paul był tym, kto mógł ich ocalić przed wrogiem z zewnątrz?
Zgromadzenie żeńskie uprawiało swoje eugeniczne gry przede wszystkim po to, by
wyhodować Kwisatz Haderach, a tymczasem Paul bardzo im dopiekł. Od czasów Muad’Diba
oraz długich, strasznych rządów Leto II, który był kolejnym Kwisatz Haderach, Bene Gesserit
panicznie się bały ponownego stworzenia kogoś takiego.
Wiele strachliwych Matek Wielebnych widziało zapowiedź Kwisatz Haderach w każdej
niezwykłej zdolności, nawet u nad wiek rozwiniętego Duncana. Jego poprzednich jedenaście
gholi zostało zabitych w dzieciństwie, a niektóre cenzorki nie kryły, że i jego chcą zabić. Dla
Duncana sam pomysł, że mógłby – jak Paul – pasować do modelu mesjasza, był absurdalny.
Kiedy Bene Gesserit, które były absolwentkami Akademii Suka, podniosły noworodka,
Duncan wstrzymał oddech. Oczyściwszy skórę dziecka z kleistych płynów, lekarki poddały je
licznym testom i analizom, po czym owinęły w sterylną tkaninę termoaktywną.
– Jest nietknięte, nieuszkodzone – oznajmiła jedna z nich. – Eksperyment się powiódł.
Duncan zmarszczył brwi. Eksperyment? To tak to widziały? Nie mógł oderwać wzroku od
noworodka. Fala wspomnień niemal przesłoniła mu widok: ujrzał, jak wraz z Gurneyem dawał
chłopcu pierwsze lekcje walki mieczem i tarczą, jak podczas wojny asasynów Duncan zabrał go
i ukrył wśród prymitywnych mieszkańców Kaladanu, jak całą rodzinę przeniesiono z siedziby
przodków na Arrakis, wprost w pułapkę zastawioną przez Harkonnenów...
Ale czuł coś więcej. Patrząc na to zdrowe dziecko, starał się dojrzeć w jego buzi twarz
Imperatora Muad’Diba. Wiedział o wyjątkowym bólu, który odczuje, i wątpliwościach, które je
ogarną. Ghola Paula będzie znał swoje minione życie, ale nie będzie nic z niego pamiętał,
przynajmniej przez wiele lat.
Sziena wzięła noworodka na ręce.
– Dla Fremenów był mesjaszem, który przyszedł, by powieść ich do zwycięstwa –
powiedziała cicho. – Dla Bene Gesserit był nadczłowiekiem, który pojawił się w złych
okolicznościach i wymknął się nam spod kontroli.
– To niemowlę – rzekł stary rabbi. – Nienormalne.
Rabbi, który sam był lekarzem Akademii Suka, uczestniczył przy porodzie, choć
niechętnie. Miał wyraźną awersję do kadzi aksolotlowych i wyglądał na przygnębionego. Ze
zmarszczonymi brwiami i zatroskaniem w oczach szepnął do Duncana:
– Jestem tutaj, bo tak każe mi obowiązek. Obiecałem Rebecce, że będę nad nią czuwał.
Kobieta, leżąca na stole w centrum medycznym i podłączona do rurek i pomp, zmieniła się
niemal nie do poznania. Czy śniła o swoich innych istnieniach, pogrążona w morzu dawnych
wspomnień? Starzec zdawał się widzieć w jej obwisłych policzkach świadectwo osobistej
porażki. Zanim lekarki Bene Gesserit wyjęły dziecko z jej powiększonego łona, pomodlił się za
duszę Rebecki.
Duncan skupił wzrok na noworodku.
– Dawno temu oddałem życie za Paula – powiedział. – Czy wszechświat byłby lepszy,
gdyby tamtego dnia zginął pod mieczami sardaukarów?
– Wiele sióstr wysunęłoby ten argument – odparła Sziena. – Po tym, jak on i jego syn
zmienili wszechświat, ludzkość dochodziła do siebie tysiące lat. Ale teraz mamy szansę
wychować go właściwie i przekonać się, co może zrobić w zmaganiach z wrogiem.
– Nawet jeśli znowu zmieni wszechświat?
– Lepsza zmiana niż zagłada.
„Druga szansa panicza Paula” – pomyślał Duncan.
Wyciągnął silną rękę, rękę mistrza miecza, i dotknął drobnego policzka dziecka. Jeśli
technologia dokonała cudu, to czy nadal był to cud? Noworodek pachniał lekarstwami, środkami
odkażającymi i przyprawą, którą od miesięcy podawano jego matce zastępczej, precyzyjnie
sporządzoną mieszanką, która – jak powiedział im stary Scytale – była niezbędna.
Wydawało się, że wzrok dziecka na chwilę skupił się na twarzy Duncana, chociaż było
niemożliwe, żeby noworodek mógł wyraźnie widzieć. Ale kto był w stanie powiedzieć, czy
Kwisatz Haderach widzi coś czy nie? Paul przewidział przyszłość ludzkości, wyprawiwszy się w
myślach w miejsce, do którego inni nie mogli dotrzeć.
Trzy lekarki Akademii Suka, niczym Trzej Królowie, zebrały się, rozprawiając z
podziwem i obawą o dziecku, które z takim mozołem pomogły stworzyć.
Rabbi odwrócił się ze wstrętem i przeszedł obok Duncana, kierując się do drzwi centrum
medycznego.
– To obrzydliwe! – mruknął, zanim wymknął się na korytarz.
Za jego plecami lekarki Bene Gesserit nastawiły aparaturę podtrzymującą życie i
oznajmiły, że sflaczała kadź aksolotlowa gotowa jest do zapłodnienia kolejnym gholą z komórek
przechowywanych przez tleilaxańskiego mistrza.
Kiedy ma się oczywistą potrzebę, ma się też oczywistą słabość. Uważajcie, gdy o coś prosicie,
bo robiąc to, pokazujecie swoje słabe punkty.
– Khrone, prywatny komunikat
dla maskaradników, jego tajnych agentów
Od tysięcy lat udawało się Ixanom dostarczać cudów techniki, zaopatrywać klientów w
rzeczy, których nikt inny nie mógł zaoferować, i rzadko nie spełniały one oczekiwań nabywców.
Gildia Kosmiczna nie miała wyboru – musiała wysłać przedstawicieli na Ixa, skoro
potrzebowała niekonwencjonalnego rozwiązania problemu, który stwarzał niedostatek melanżu.
Ixańscy technokraci i wytwórcy kontynuowali wytężone badania, przesuwając swoimi
wynalazkami granice technologii. W czasach chaosu po Rozproszeniu dokonali znacznego
postępu w pracach nad maszynami, które wcześniej – z powodu restrykcji wprowadzonych w
następstwie Dżihadu Butleriańskiego – uważano za tabu. Kupując urządzenia podejrzanie
zbliżone do „myślących maszyn”, klienci byli współwinni łamania odwiecznych zakazów. W tej
atmosferze zachowanie absolutnej dyskrecji leżało w interesie wszystkich.
Kiedy zdesperowana delegacja Gildii przybyła na Ixa, wszędzie znajdowali się,
oczywiście zakamuflowani, liczni maskaradnicy. Naśladując ixańskiego inżyniera, Khrone wziął
udział w spotkaniu – kolejnym kroku tańca o tak dobrze opracowanej choreografii, że jego
uczestnicy nie widzieli własnych ruchów. Nowe zgromadzenie żeńskie i Gildia same wykopią
sobie groby, co Khrone uważał za dobre rozwiązanie.
Przedstawicieli Gildii wprowadzono do jednej z gigantycznych podziemnych wytwórni, w
której miedziane ekrany i rozpraszacze skanerów kryły ich przed niepowołanym okiem. O tym,
że tutaj byli, nie dowie się nigdy nikt oprócz Ixan. I maskaradników. Po dziesiątkach lat
infiltracji Khrone i jego udoskonaleni zmiennokształtni łatwo dostosowali się do otoczenia.
Wyglądali dokładnie tak jak naukowcy, inżynierowie i wygadani urzędnicy.
Khrone, który odgrywał rolę zręcznego zastępcy naczelnego wytwórcy, miał teraz krótkie
brązowe włosy i szerokie czoło. Zmarszczki wokół ust wskazywały, że jest ciężko pracującym
urzędnikiem, osobą, na której opinii można polegać i której wniosków nie podważy nawet
wielokrotne sprawdzanie. Trzech innych członków przeważnie milczącej grupy również było
maskaradnikami, ale ich rzecznikiem był – przynajmniej na razie – prawdziwy człowiek.
Naczelny wytwórca Shayama Sen nie dał im dotąd powodu, żeby go zastąpić. Wydawało się, że
chce tego samego co Khrone.
Zarówno Ixanie, jak i maskaradnicy żywili ledwie skrywaną pogardę dla głupich obaw i
fanatyzmu. Czy naprawdę były to inwazja i podbój, zastanawiał się Khrone, skoro Ixanie i tak
pogodziliby się z nowym porządkiem?
Ogromną salę wypełniał szum linii produkcyjnych, mgliste pióropusze kąpieli
chłodzących i ostre opary związków chemicznych używanych do znakowania. Inni mogli
twierdzić, że widoki, dźwięki i wonie rozpraszają ich uwagę, ale Ixanie uważali je za kojący
biały szum.
Wzmocniony zbiornik nawigatora Edryka, otoczony przez czterech odzianych na szaro
członków eskorty, spoczywał na podnośnikach dryfowych. Khrone wiedział, że z nim będzie
miał największy problem, jego grupa bowiem miała najwięcej do stracenia. Ale ta zmutowana
istota nie kierowała negocjacjami w imieniu Gildii. Zadanie to powierzono jej uważnemu
rzecznikowi, Rentelowi Gorusowi, który wystąpił naprzód na tyczkowatych nogach. Z jego łysej
poza tym głowy zwisał niczym lina długi, biały warkocz. Goście stwarzali pozory znaczenia i
władzy, co dobitnie świadczyło o ich wielkim niepokoju. Prawdziwa pewność siebie jest cicha i
nie rzuca się w oczy.
– Gildia Kosmiczna ma potrzeby – powiedział administrator Gorus, omiatając salę
spojrzeniem mlecznobiałych, ale bynajmniej nie niewidzących oczu. – Jeśli Ix może je
zaspokoić, gotowi jesteśmy zapłacić każdą cenę. Znajdźcie sposób, byśmy mogli zrzucić
kajdany, które założyło nam nowe zgromadzenie żeńskie.
Shayama Sen złożył ręce i uśmiechnął się.
– A czego potrzebujecie? – zapytał.
Paznokcie jego palców wskazujących były metaliczne i pokryte kalejdoskopowymi liniami
obwodów.
Edryk podpłynął bliżej głośnika znajdującego się w jego grubościennym zbiorniku.
– Gildia potrzebuje przyprawy, żebyśmy mogli kierować naszymi statkami – powiedział. –
Czy maszyneria Ixa może wytwarzać melanż? Moim zdaniem przybycie tutaj było bezcelowe.
Gorus obrzucił nawigatora spojrzeniem pełnym nieskrywanej irytacji.
– Ja nie jestem taki sceptyczny – rzekł. – Gildia Kosmiczna zastanawia się, czy ixańska
technologia jest na tyle niezawodna, by można regularnie wykorzystywać ją do nawigacji...
przynajmniej w tym trudnym okresie przejściowym. Od czasów Boga Imperatora Ix produkuje
pewne maszyny liczące, które mogłyby zastąpić nawigatorów.
– Tylko częściowo. Maszyny zawsze były gorsze – powiedział Edryk. – To marne kopie
prawdziwego nawigatora.
– Niemniej jednak okazały się użyteczne w chwilach wielkiej potrzeby – zauważył
Shayama Sen. – Podczas kolejnych fal Rozproszenia wiele statków korzystało z tych
prymitywnych urządzeń bez pomocy nawigatorów i przyprawy.
– I mnóstwo tych statków utracono – wtrącił się Edryk. – Nigdy się nie dowiemy, ile z
nich wpadło na słońca albo w gęste mgławice. Nigdy się nie dowiemy, ile po prostu... zaginęło,
trafiwszy do nieznanych układów gwiezdnych i na niezidentyfikowane planety, skąd nie udało
im się znaleźć drogi powrotnej.
– Ostatnio, kiedy dzięki Tleilaxanom i ich kadziom melanżu było w bród, Gildia mogła
bez skrupułów polegać wyłącznie na swoich nawigatorach – powiedział rozsądnie administrator
Gorus. – Jednak czasy się zmieniły. Jeśli uda nam się udowodnić nowemu zgromadzeniu
żeńskiemu, że nie musimy liczyć wyłącznie na nie, jego monopol zostanie złamany. Być może
wtedy Bene Gesserit nie będą takie wyniosłe i nieustępliwe i staną się bardziej skore do
sprzedawania nam przyprawy.
– To się jeszcze okaże – burknął nawigator.
– Urządzenia nawigacyjne pozostały w użytku w pewnych grupach – dodał Shayama Sen.
– Kiedy Dostojne Matrony zaczęły wracać z rubieży, nie miały nawigatorów. Dopiero gdy
musiały poznać Stare Imperium, skorzystały z usług Gildii.
– A wy współpracowaliście z nimi – powiedział Khrone, wbijając szpilkę
przedstawicielom Gildii. – Czy to nie dlatego zgromadzenie żeńskie jest z was niezadowolone?
– Czarownice też korzystały z własnych statków, pomijając Gildię – odparł naburmuszony
Gorus. – Do niedawna nie ufały nam nawet na tyle, by podać współrzędne Kapitularza, bojąc się,
że sprzedamy informację o ich położeniu Dostojnym Matronom.
– A sprzedalibyście? – Sen wydawał się rozbawiony. – Tak, myślę, że tak – odpowiedział
sobie.
– To nie ma nic wspólnego z rozmową o maszynach nawigacyjnych. – Administrator
Gildii uciął dalszą dyskusję.
Naczelny wytwórca uśmiechnął się i postukał czubkami palców jednej dłoni o czubki
palców drugiej, wyzwalając rój iskier, które mknęły ścieżkami obwodów niczym mikroskopijne,
fosforyzujące szczury przez labirynt.
– Chociaż tego rodzaju sztuczne urządzenia nie są dokładne, praktyczne ani niezbędne,
zainstalowaliśmy je na paru statkach, nawet ostatnio. Nie polegały na nich ani statki Gildii, ani
niezależne jednostki, lecz ich podstawowym celem było pokazanie Tleilaxanom i kapłanom
Podzielonego Boga, że naprawdę możemy funkcjonować bez ich przyprawy. Jednak te plany
trzeba było na wiele stuleci odłożyć na półkę.
– Może odpowiednia zachęta finansowa – kontynuował Gorus – skłoniłaby was do
odkurzenia tej starej technologii i podniesienia jej na wyższy poziom?
Khrone potrzebował całej kontroli nad płynnymi mięśniami twarzy, by powstrzymać
uśmiech. Na to właśnie liczył.
Również naczelny wytwórca Sen wyglądał na niezwykle zadowolonego. Przyjrzał się
dokładnie zbiornikowi ze zbrojonego plazu, w którym znajdował się Edryk, zaintrygowany jego
konstrukcją.
– Może nawigatorzy powinni byli wykorzystać zdolność prekognicji i przewidzieć
nadciągające czasy niedoboru melanżu – powiedział.
– Nasza prekognicja nie działa w ten sposób.
– Nowe zgromadzenie żeńskie jest teraz jedynym dostawcą melanżu, a Matka Dowodząca
Murbella nie ugnie się mimo naszych usilnych próśb – zauważył Gorus.
– Spotkaliśmy się z nią. Nie myśli racjonalnie – dodał Edryk.
– Wydaje mi się, że Murbella doskonale zdaje sobie sprawę ze swojej siły i pozycji
przetargowej – powiedział łagodnie naczelny wytwórca.
– Chcielibyśmy wytrącić czarownicom z ręki tę kartę przetargową, ale możemy to zrobić
tylko z waszą pomocą – rzekł administrator Gildii. – Dajcie nam inną możliwość.
Khrone wiedział, że jego poparcie niewiele da, lecz wyrażając wątpliwości, mógł zacieśnić
sojusz przedstawicieli obu stron.
– Stworzenie urządzenia nawigacyjnego tak wysokiej klasy – i używanie go jako czegoś
więcej niż tylko symbolu – wymagałoby zastosowania technologii niebezpiecznie bliskiej
myślących maszyn – powiedział. – Trzeba wziąć pod uwagę ograniczenia wprowadzone podczas
Dżihadu Butleriańskiego.
Sen, Gorus, a nawet nawigator odnieśli się pogardliwie do jego zastrzeżeń.
– Ludzie szybko zapomną o starożytnych zakazach obowiązujących od czasów dżihadu,
jeśli statki Gildii nie będą mogły latać, jeśli sparaliżowane zostaną podróże kosmiczne – rzekł
administrator.
Khrone zwrócił się do naczelnego wytwórcy, który był pozornie jego szefem.
– Byłbym zaszczycony, gdyby Ix podjął to wyzwanie, panie dyrektorze. Moje najlepsze
zespoły mogą rozpocząć prace nad przystosowaniem kompilatorów liczb i urządzeń do projekcji
matematycznych.
Shayama Sen zachichotał, spoglądając na gildianina.
– Cena będzie wysoka – powiedział. – Być może pewien procent waszych zysków. Gildia
Kosmiczna i KHOAM należą do naszych najlepszych klientów... i nasze więzi mogą się jeszcze
bardziej zacieśnić.
– KHOAM na pewno będzie partycypować w kosztach, jeśli się przekona, że jest to
konieczne do podtrzymania handlu międzygwiezdnego – przyznał Gorus.
Jak bardzo ci gildianie starali się ukryć desperację! Khrone doszedł do wniosku, że
najlepiej będzie skierować rozmowę na inny temat.
– Podczas gdy Bene Gesserit i Dostojne Matrony skakały sobie do gardeł, Gildia i
KHOAM kontynuowały bez przeszkód działalność handlową. Teraz nowe zgromadzenie żeńskie
twierdzi, że ciągnie na nie, na nas, o wiele gorszy wróg z zewnątrz.
Gorus prychnął, jakby mógł o tym dużo powiedzieć, ale tylko poruszył grdyką, niby
przełykając kulę flegmy, i zachował swoją opinię dla siebie.
Naczelny wytwórca spojrzał na nich z góry.
– Czy są jakieś dowody na to, że ten wróg w ogóle istnieje? I czy wróg zgromadzenia
żeńskiego i Dostojnych Matron musi koniecznie być wrogiem Ixa, Gildii czy KHOAM?
– Handel to handel – powiedział Edryk ożywionym głosem. – Wszyscy tego potrzebują.
Gildia potrzebuje nawigatorów, a my przyprawy.
– Albo maszyn nawigacyjnych – dodał Gorus.
Khrone skinął spokojnie głową.
– I tak wracamy do ceny ixańskich usług – powiedział.
– Jeśli możecie wyprodukować to, o co prosimy, nasze zyski – i w istocie rzeczy zmiana
układu sił – będą miały nieocenioną wartość.
Kiedy administrator wypowiadał te słowa, nawigator miał nieszczególną minę.
Khrone pozwolił, by na jego sztucznej twarzy pojawił się najbledszy z uśmiechów
zadowolenia. Dzięki odległym władcom, którzy zawsze obserwowali go przez tachionową sieć,
miał już dostęp do wszelkich kalkulatorów nawigacyjnych, jakich mogła potrzebować Gildia.
Taka technologia i tak była prymitywna w porównaniu z tym, czym dysponował „wróg”. Udać,
że opracował tę technologię, a potem sprzedać ją za wysoką cenę Gildii, będzie dla Khrone’a
zupełnie prostą sprawą.
Zakład, w którym się znajdowali, cały czas wytwarzał dźwięki i wonie charakterystyczne
dla ożywionej produkcji.
– Nadal nie podobają mi się konsekwencje zastąpienia technologią prawdziwych
nawigatorów – rzekł Edryk, który wydawał się uwięziony w swoim zbiorniku.
– Obowiązuje cię lojalność wobec Gildii Kosmicznej – upomniał go szorstko Gorus. – I
zrobimy wszystko, co będziemy musieli, żeby przetrwać jako organizacja. Pod tym względem
mamy niewielki wybór.
Leczenie rany może boleć bardziej niż sama rana. Nie pozwalajcie, by się zaogniła, tylko dlatego
że nie chcecie znosić chwilowego bólu.
– Bene Gesserit Floriana Nicus, lekarka Akademii Suka
Murbella szła z Janess – obecnie Matką Wielebną Janess – przez kamieniste pozostałości
ginących ogrodów, które otaczały twierdzę. Stanęły przy skalnym łożysku wyschniętego
strumienia, z którego całą wilgoć wyssał radykalnie zmieniający się klimat Kapitularza.
Wygładzone przez wodę kamienie były żałosnym przypomnieniem o wartkim nurcie, który
kiedyś pędził tym korytarzem.
– Teraz nie jesteś już moją córką, lecz pomocniczką – powiedziała Murbella. Wiedziała,
że te słowa muszą brzmieć ostro, ale Janess nawet nie drgnęła. Obie zdawały sobie sprawę, że od
tej chwili muszą utrzymywać odpowiedni dystans emocjonalny, że Murbella musi być Matką
Dowodzącą, nie matką. – Zarówno Bene Gesserit, jak i Dostojne Matrony starały się zakazać
miłości, ale mogły zabronić tylko jej wyrażania, nie samego uczucia czy myśli o nim. Matka
Przełożona Odrade zyskała wśród sióstr miano heretyczki, bo wierzyła w potęgę miłości.
– Rozumiem, matko... Dowodząca. Każda z nas musi się czegoś wyrzec dla dobra nowego
zgromadzenia.
– Nauczę cię pływać, rzucając cię na głęboką wodę. Obawiam się tylko, że ta metafora nie
będzie już miała dłużej zastosowania w naszej sytuacji. Liczę na to, że będziesz robiła postępy
szybciej niż którakolwiek z frakcji. Przyciągnięcie obu skrajnych ugrupowań do środka, żeby te
kobiety nauczyły się żyć ze sobą, wymagało sześciu lat zmagań. Może trzeba będzie pokoleń, by
nastąpiły fundamentalne zmiany, ale zrobiłyśmy duży krok w tym kierunku.
– Duncan Idaho nazwał to „kompromisem wymuszonym mieczem” – powiedziała Janess.
Murbella uniosła brwi.
– Naprawdę?
– Mogę pokazać ci historyczny zapis, jeśli chcesz.
– Odpowiednie określenie. Nowe zgromadzenie nie jest jeszcze tak sprawnie działającą
maszyną, jaką miałam nadzieję stworzyć, ale przekonałam już siostry, żeby przestały się
nawzajem zabijać. Przynajmniej większość z nich.
Natychmiast pomyślała o dawnej antagonistce Janess, Caree Debrak, która zniknęła z
bungalowów akolitek parę dni przed datą poddania się agonii przyprawowej. Caree wyrzekła się
przejścia do nowego zgromadzenia żeńskiego, określając to jako pranie mózgów, i wymknęła się
pod osłoną nocy. Niewiele sióstr tęskniło za nią.
– W normalnych warunkach – kontynuowała Murbella – mogłabym przymknąć oko na
fakt, że niektóre Dostojne Matrony nie mogą się pogodzić z moją władzą. Swoboda wyrażania
opinii i głoszenia przeciwstawnych filozofii. Ale nie teraz.
Janess wyprostowała się, pokazując, że jest gotowa przyjąć wyznaczoną jej rolę.
– Zbuntowane Dostojne Matrony nadal panują nad znaczną częścią Gammu i tuzinem
innych planet – powiedziała. – Przejęły kontrolę nad wydobyciem kojotytów na Buzzellu, a
najpotężniejsze siły zgromadziły na Tleilaxie.
Rok temu Matka Dowodząca zebrała sporą liczbę sióstr i energicznie uczyła je
połączonych sztuk walki Dostojnych Matron i Bene Gesserit. Najsilniejsza więź między dwiema
frakcjami tworzyła się podczas żmudnych treningów walki wręcz.
– Czas dać moim uczennicom jakiś cel.
– Przestańcie trenować i zacznijcie walczyć – powiedziała Janess.
– Jeszcze jeden cytat z Duncana?
– Jeśli tak, to nic o tym nie wiem... ale myślę, że zgodziłby się z tą opinią.
Murbella uśmiechnęła się cierpko.
– Prawdopodobnie tak. Jeśli buntowniczki nie przyłączą się do nas, muszą zostać
zlikwidowane. Nie pozwolę, żeby wbiły nam nóż w plecy, kiedy będziemy się koncentrować na
prawdziwych bitwach.
– Miały wiele lat na wzniesienie umocnień i nie padną bez zaciekłej walki.
Matka Dowodząca skinęła głową.
– Pilniejszą sprawą jest uporanie się z enklawą dysydentek tutaj, na Kapitularzu.
Doskwiera mi jak drzazga w dłoni. W najlepszym razie sprawia dokuczliwy ból, w najgorszym
ropieje i powoduje infekcję. Tak czy owak, trzeba ją usunąć.
Janess zwęziła oczy.
– Tak, są za blisko domu – przyznała. – Nawet jeśli dysydentki na Kapitularzu nie
występują otwarcie przeciwko nam, dla obserwatorów z zewnątrz są oznaką naszej słabości.
Przywodzi to na myśl inne mądre spostrzeżenie Duncana Idaho z jego pierwszego życia. W
raporcie, który przedłożył, gdy żył wśród Fremenów na Diunie, napisał: „Szczelina w kanacie
jest słabym punktem i wprawdzie powoli, ale nieuchronnie staje się fatalna w skutkach.
Znalezienie i zatkanie tej szczeliny jest trudne, ale trzeba to zrobić, by zapewnić wszystkim
przetrwanie”.
Matka Dowodząca była zarówno dumna, jak i zaskoczona.
– Przytaczając tak wiele cytatów z pism Duncana, nie zapomnij o tym, że musisz myśleć
sama. Pewnego dnia inni zaczną cytować ciebie. – Jej córka trawiła chwilę tę myśl, po czym
skinęła głową. Murbella ciągnęła: – Pomożesz mi zatkać szczelinę w tym kanacie, Janess.
Wikki Aztin, baszarka głównych sił nowego zgromadzenia żeńskiego, nie szczędziła czasu
ani sił na przygotowanie Janess do jej pierwszego trudnego zadania. Wikki miała poczucie
humoru i opowieść na każdą okazję. Ta przygarbiona kobieta o pociągłej twarzy miała też
niespożytą energię, ale wrodzona wada serca uniemożliwiła jej przejście agonii przyprawowej,
przez co nigdy nie została Matką Wielebną. W zamian przydzielono ją do sił zgromadzenia
prowadzących operacje militarne, gdzie szybko wspięła się na szczyt drabiny służbowej.
Reflektory obok schronu Matki Dowodzącej na odludnym poligonie oświetlały ornitoptery
bojowe, które Janess przygotowywała do zaplanowanego na następny dzień zdecydowanego
ataku.
Murbella nazwała to sprzątaniem domu. Te buntowniczki zdradziły ją. Nie tak jak osoby z
zewnątrz, które nigdy nie słyszały nauk zgromadzenia żeńskiego, czy pozbawione rozeznania
kobiety, które nie wiedziały o zagrożeniu ze strony nadciągającego wroga. Murbella
nienawidziła Dostojnych Matron na Buzzellu, Gammu i Tleilaxie, które opierały się próbom
zjednoczenia, ale one nie wiedziały, co czynią. Jeśli jednak chodziło o te dysydentki, uważała, że
ich zdrada jest czymś dużo gorszym. Była to osobista zniewaga.
Kiedy Janess znalazła się wystarczająco daleko, zajmując się swoimi obowiązkami,
Murbella podeszła do baszarki.
– Wiesz, Matko Dowodząca, że niektóre siostry stawiają na to, że twojemu szczenięciu się
nie powiedzie? – odezwała się Wikki.
– Podejrzewałam, że tak będzie. Uważają, że dałam jej zbyt odpowiedzialne stanowisko za
szybko po tym, jak została Matką Wielebną. Ale to tylko wymaga od niej cięższej pracy.
– Widzę, że zabrała się do dzieła z nową determinacją, starając się udowodnić, że się
mylą. Ma ducha po tobie i żywi cześć dla Duncana Idaho. Zwrócone są na nią oczy wszystkich,
więc nie może się doczekać okazji, kiedy będzie mogła zabłysnąć, dać przykład innym. – Wikki
spojrzała w mrok. – Na pewno nie chcesz, żebym jutro wzięła udział w tym ataku? To starcie
nastąpi zbyt blisko domu, będzie drobne, ale ważne. Prawdziwe ćwiczenie dałoby mi...
satysfakcję.
– Potrzebuję cię tutaj, żebyś miała wszystko na oku. Kiedy będę poza twierdzą, ktoś może
spróbować dokonać zamachu stanu.
– Myślałam, że udało ci się doprowadzić do tego, że zapomniały o różnicach.
– To niepewna równowaga. – Murbella westchnęła. – Czasami pragnę, żeby zaatakował
nas prawdziwy wróg... i zmusił te kobiety, by wszystkie walczyły po tej samej stronie.
Następnego ranka Murbella wystartowała ze swoim dywizjonem. W prowadzącym
ornitopterze, który leciał nad powierzchnią planety, siedziała obok niej Janess. Mimo
wyszkolenia i wiary, jaką pokładała w niej matka, Janess pozostawała żółtodziobem i nie była
gotowa do objęcia dowództwa.
Po paru latach przymykania oczu Matka Dowodząca nie mogła już dłużej tolerować
dezerterek i malkontentek. Mimo iż ich osada znajdowała się w odległym rejonie, była zbyt
poważnym słabym punktem, magnesem dla potencjalnych sabotażystek oraz ewentualnym
przyczółkiem dla większych sił Dostojnych Matron z innych planet.
Murbella nie miała żadnych wątpliwości, co musi zrobić, i ani odrobiny współczucia.
Nowe zgromadzenie potrzebowało znających się na rzeczy wojowniczek, więc zaprosi dezerterki
do powrotu na jego łono, ale nie żywiła zbytniej nadziei, że którakolwiek z nich przyjmie jej
propozycję. Kobiety te pokazały już swoje prawdziwe oblicze – tchórzliwych zrzęd.
Zastanawiała się, co zrobiłby Duncan w tej sytuacji.
Kiedy dywizjon zbliżył się do miejsca, w którym zgodnie z raportami znajdował się obóz,
Janess poinformowała, że wykryła źródło ciepła i sygnały charakterystyczne dla transmisji
komunikatów. Bez ponaglania wydała rozkaz, by wszystkie jednostki włączyły tarcze, na
wypadek gdyby buntowniczki ostrzelały ich z broni skradzionej z arsenałów kapituły.
Jednak przeszukując teren z dużej wysokości, Janess i oficerowie taktyczni nie znaleźli w
pobliżu żadnych stanowiących zagrożenie statków ani ciężkiego sprzętu wojskowego, a tylko
kilkaset lekko uzbrojonych kobiet, które starały się ukryć w gęstym lesie iglastym. Chociaż
połacie śniegu powodowały rozbieżności w mapie termicznej tego obszaru, ludzkie ciała
wyróżniały się na niej, świecąc jak ogniska.
Zmieniwszy obraz na optyczny, Murbella przejechała obiektywem po dezerterkach i wiele
rozpoznała. Niektóre uciekły już przed laty, jeszcze zanim zgładziła jedną z ich rzeczniczek,
Annine.
Zwróciła się do zbuntowanych kobiet przez nastawiony na cały regulator megafon
ornitoptera.
– Tu Matka Dowodząca Murbella. Przybywam z gałązką oliwną. Na tyłach formacji
mamy jednostki transportowe, przygotowane do przewiezienia was wszystkich do twierdzy. Jeśli
złożycie broń i nie będziecie się opierać, gwarantuję wam amnestię i ponowne szkolenie.
Zobaczyła na ziemi Caree Debrak. Zgorzkniała młoda kobieta wymierzyła w nie z
karabinu farzi. Z jego lufy wystrzeliły drobne punkciki ognia i szybkie stopione pociski uderzyły
nieszkodliwie w tarcze ornitoptera.
– Mamy cholerne szczęście, że to nie rusznica laserowa – powiedziała Murbella.
– Rusznice laserowe są zakazane na Kapitularzu – odparła ze zdumieniem Janess.
– Wiele rzeczy jest zakazanych, ale nie wszyscy przestrzegają przepisów. –
Zazgrzytawszy ze złości zębami, Murbella przemówiła przez megafon, tym razem ostrzej: –
Opuściłyście swoje siostry w czasie kryzysu. Zapomnijcie o podziałach i wróćcie z nami. A
może jesteście tchórzliwe i boicie się stanąć twarzą w twarz z prawdziwym wrogiem?
Caree znowu otworzyła ogień, zasypując tarcze ornitoptera gradem stopionych pocisków.
– Przynajmniej nie my zaczęłyśmy strzelać. – Janess spojrzała na matkę. – Moim zdaniem,
Matko Dowodząca, negocjowanie z nimi jest stratą czasu. Za pomocą dobrze wymierzonych
strzałek uspokajających mogłybyśmy je rozbroić, zmusić do powrotu do twierdzy, a potem starać
się je przekonać.
Wiele buntowniczek chwyciło za broń i bezskutecznie ostrzeliwało grupę szturmową
zgromadzenia żeńskiego.
Murbella pokręciła głową.
– Nigdy nie uda nam się ich nakłonić, żeby posłuchały głosu rozsądku... i nigdy już nie
będziemy mogły ponownie im zaufać.
– Czy zatem powinnyśmy przeprowadzić ograniczoną akcję zaczepną, żeby zasiać w nich
strach? Byłoby to dla naszego nowego dywizjonu znakomite ćwiczenie na prawdziwym polu
bitwy. Wysadźmy siostry, żeby zaatakowały i upokorzyły te dysydentki. Jeśli umiejętności walki
wręcz nie pomogą nam pokonać tej bandy, będziemy bez szans w starciu z prawdziwymi
dziwkami, które miały wiele lat na zbudowanie systemów obronnych swoich planet.
Widząc malkontentki strzelające do nich z karabinów, Murbella czuła narastającą złość.
– Nie – powiedziała głosem, który nawet w jej uszach brzmiał jak tłuczone szkło. – Robiąc
to, ryzykowałybyśmy życie naszych lojalnych sióstr. Nie stracę tutaj ani jednej wojowniczki. –
Zadrżała na myśl o tym, jakie szkody mogłyby spowodować te kobiety, gdyby udały, że się
poddają, a potem zaczęły sączyć truciznę od środka. – Nie, Janess. One już dokonały wyboru.
Nigdy więcej nie możemy im zaufać. Nigdy więcej.
W oczach jej córki błysnęło zrozumienie.
– Są jak insekty. Mamy je wytępić?
Między drzewami biegało coraz więcej dysydentek. Wyłaniały się z gąszczu sosen z
cięższą bronią.
– Opuścić tarcze i otworzyć ogień! – krzyknęła Murbella przez komsystem, który łączył
wszystkie jednostki szturmowe. – Zrzucić bomby zapalające i podpalić las. – Jakaś oficer w
jednym z ornitopterów zaczęła protestować, że to zbyt ostra reakcja, ale Murbella zamknęła jej
usta. – Nie będzie żadnej dyskusji.
Własnoręcznie dobrany przez nią dywizjon otworzył ogień i żadna z dysydentek nie
ocalała z tej jatki. Nie cieszyła się z tego, ale pokazała, że jako Matka Dowodząca uderzy
niczym skorpion, jeśli zostanie sprowokowana. Miała nadzieję, że to powstrzyma dalsze
okazywanie niezadowolenia i opór.
– Niech to będzie przykładem i na długo zapadnie w pamięć – powiedziała. – Wróg wśród
nas może narobić szkód takich samych jak wróg z zewnątrz.
JEDENAŚCIE LAT
PO UCIECZCE
Z KAPITULARZA
Kaladan – trzecia planeta Delty Pawia, rodzinny świat Muad’Diba. Później przemianowany na
Dan.
– Terminologia Imperium
(wydanie poprawione)
Kiedy ghola barona Vladimira Harkonnena miał siedem lat, maskaradnicy rozkazali
Uxtalowi zabrać go na oceaniczną planetę Dan.
– Dan... Kaladan. Dlaczego mamy tam lecieć? – zapytał Uxtal. – Czy ma to coś wspólnego
z faktem, że był to kiedyś ojczysty świat Atrydów, wrogów Harkonnenów?
Szczęśliwy, że znajdzie się daleko od Najwyższej Matrony Helliki, tleilaxański badacz
znalazł w sobie dość odwagi, by postrzegać maskaradnika jako swojego wybawcę.
– Znaleźliśmy tam coś. Coś, co może pozwolić nam wykorzystać wskrzeszonego barona. –
Towarzyszący mu maskaradnik podniósł rękę, uciszając Uxtala. – To wszystko, co musisz
wiedzieć.
Chociaż Uxtal cały czas modlił się żarliwie o dzień, w którym będzie się mógł pozbyć tego
trudnego dziecka, teraz martwił się, że Khrone mógłby uznać, iż jego przydatność dobiegła
końca. Może maskaradnicy zajdą go od tyłu, położą palce na jego oczach i nacisną, tak jak
zrobili ze Starszym Burahem...
Szedł pospiesznie ku promowi, który miał go zabrać razem z tym bachorem z Tleilaxa.
– Nadal żyję! Nadal żyję! – mruczał jak mantrę.
Przynajmniej znajdzie się z dala od Ingvy i Helliki, smrodu świniaków i wrzasków
torturowanych ofiar, z których wyżymano powstające pod wpływem bólu związki chemiczne.
W minionych latach Hellica nadal z przyjemnością spędzała czas z małym Vladimirem
Harkonnenem. Byli ulepieni z tej samej gliny. Uxtala przechodziły ciarki, kiedy słyszał, jak
siedmioletni chłopiec i Najwyższa Matrona się śmieją, rozmawiając o ludziach, którzy nie
zasługują na to, by żyć, i wybierając ofiary do laboratorium tortur.
Podstępny bachor ciągle donosił samozwańczej królowej na asystentów laboratoryjnych,
opowiadając o ich rzekomych pomyłkach i uchybieniach. Uxtal stracił przez to wielu
najlepszych pomocników, a mały intrygant w pełni zdawał sobie sprawę z posiadanej władzy. W
obecności gholi Uxtalowi z trudem udawało się panować nad strachem. Mimo że jeszcze
dziecko, Vladimir był prawie tego samego wzrostu co drobny Tleilaxanin.
Jednak nieoczekiwanie Uxtal zdołał zaskarbić sobie sympatię gholi w sposób, dzięki
któremu wbił klin między niego a Hellicę. Jako Tleilaxanin miał wiele nawyków, które obcy
uważali za odrażające, takich jak skłonność do wydawania ordynarnych odgłosów
fizjologicznych. Widząc, że baron znajduje przyjemność w tej wulgarności, Uxtal zaczął
uwydatniać owe nawyki, kiedy był przy nim, co wytworzyło między nimi osobliwą więź.
Hellica, urażona zmiennością Vladimira, wykazała się niewiele większą dojrzałością niż
chłopiec i przestała się z nim zadawać. Zareagowała wyniosłą obojętnością, gdy przybył statek
Gildii, by zabrać Uxtala i gholę na Dan. Ale zaniepokojony badacz wiedział, że będzie czekała,
kiedy wróci...
Po podróży przez zagiętą przestrzeń Tleilaxanin i jego podopieczny wsiedli na prom na
wodną planetę. W drodze umilali sobie czas prywatną grą, rywalizując o to, kto potrafi być
bardziej odrażający, żeby się przekonać, czy wywoła to jakąś reakcję towarzyszących im
bezbarwnych, zachowujących kamienny spokój maskaradników. Vladimir, obdarzony
zadziwiającym wachlarzem skatologicznych talentów, wydawał bardziej odrażające dźwięki i
obrzydliwsze zapachy niż jakakolwiek znana Uxtalowi osoba. Po każdym występie cherubinek
szczerzył zęby z radości.
Tleilaxanin przyznał się do porażki, wiedząc, że z Harkonnenem bezpieczniej jest
przegrać, niż wygrać, nawet jeśli Najwyższa Matrona Hellica nie zagląda im przez ramię.
Jeden z maskaradników stanął przy oknie promu i wskazał na zewnątrz.
– Ruiny zamku Kaladan, starożytnej siedziby Atrydów.
Kamienne szczątki budowli leżały na brzegu klifu, nieopodal lądowiska znajdującego się
na skraju pobliskiej wioski rybackiej.
Maskaradnik najwyraźniej zamierzał sprowadzić Vladimira na miejsce, które mogłoby
wywołać u niego instynktowną reakcję, ale Uxtal nie dostrzegł w czarnych jak u pająka oczach
chłopca ani śladu poruszenia, żadnego przebłysku świadomości. Ghola barona był jeszcze zbyt
młody, by uzyskać dostęp do swojej pamięci, ale umieszczając go w środowisku, z którego
pochodzili jego najwięksi wrogowie, w którym było tyle rzeczy mogących wyzwolić
wspomnienia, być może w końcu coś w nim rozbudzą, a przynajmniej położą podwaliny
sukcesu.
Prawdopodobnie właśnie tego chciał od nich Khrone. Uxtal miał nadzieję, że tak jest, i
pragnął zostać na Danie na stałe. Chociaż oceaniczny świat był nieco surowy i wilgotny, po
Bandalongu wydał mu się prawie rajem.
Gdy tylko wyszli z promu na brukowane lądowisko, Vladimir spojrzał na zrujnowany
zamek. Bryza od morza rozwiewała jego kudłate włosy.
– Tutaj mieszkali moi wrogowie? To stąd pochodził książę Leto Atryda?
Chociaż Uxtal nie był pewien, czy zna prawidłową odpowiedź, wiedział, co ghola chce
usłyszeć.
– Tak, musiał stać w tym samym miejscu co ty, oddychać tym samym powietrzem, które
teraz wypełnia twoje płuca.
– Dlaczego nie mogę sobie tego przypomnieć? Chcę to sobie przypomnieć. Chcę wiedzieć
więcej, niż mi powiedziałeś, więcej, niż mogę zobaczyć w księgofilmach. – Tupnął.
– I pewnego dnia przypomnisz sobie. Pewnego dnia to wszystko powróci do ciebie.
– Chcę tego teraz!
Dziecko popatrzyło na niego z irytacją i ściągniętymi ustami. Uxtal wiedział, że
sygnalizuje to nadciągające niebezpieczeństwo.
Wziął chłopca za rękę i zaprowadził do czekającego pojazdu naziemnego, zanim Vladimir
wybuchnął.
– Chodź – powiedział. – Zobaczmy, co znaleźli maskaradnicy.
Wiedza o decyzjach podejmowanych przez innych i o popełnianych przez nich błędach może
być przerażająca. Ja jednak częściej czerpię z niej otuchę.
– Matka Wielebna Sziena, dziennik pokładowy Itaki
Na metalowej ścianie kabiny Szieny wisiał obraz van Gogha. Ukradła to arcydzieło z
kwatery Matki Przełożonej przed ucieczką z Kapitularza. Ze wszystkich przestępstw, które
popełniła podczas tej ucieczki, zabranie van Gogha było jedynym nieusprawiedliwionym i
podjętym z egoistycznych pobudek czynem. Od lat czerpała otuchę z tego wspaniałego dzieła
sztuki i wszystkiego, co przedstawiało.
Stała, nie mrugnąwszy okiem, w blasku lumisfer nastawionych na dokładne oświetlenie
arcydzieła. Chociaż wielokrotnie drobiazgowo je studiowała, plamy jasnej farby, grube
pociągnięcia pędzla, chaotyczny wybuch energii twórczej wciąż dostarczały jej nowych
spostrzeżeń. Van Gogh, człowiek bardzo niezrównoważony, przemienił te kolorowe maźnięcia i
pacnięcia w dzieło geniusza. Czy potrafiłby tego dokonać ktoś absolutnie normalny, chłodno
patrzący na świat?
Chaty kryte słomą w Cordeville przetrwały przed wiekami atomową zagładę Ziemi,
Dżihad Butleriański i mroczny chaos, który po nim nastąpił, później zaś Dżihad Muad’Diba, trzy
tysiące pięćset lat rządów Tyrana, Czasy Głodu i Rozproszenie. To kruche dzieło sztuki było bez
wątpienia błogosławione.
Ale jego twórcę namiętności doprowadziły na skraj szaleństwa. Ujął swoją wizję w kolory
i formę, przedstawiającą rzeczywistość feerię barwnych plam tak intensywną, że można ją było
wyrazić tylko na płótnie.
Pewnego dnia pokaże to malowidło małym gholom. Paul Atryda, najstarszy z nich, miał
teraz pięć lat i wszystko wskazywało na to, że jest normalnym chłopcem. Jego „matka”, Jessika,
była o rok młodsza, w tym samym wieku co ghola wojownika i mentata Thufira Hawata.
Ukochana Paula, Chani, miała dopiero trzy lata, natomiast znany z historii zdrajca rodu
Atrydów, Wellington Yueh, dwulatek, urodził się w czasie, kiedy Sziena pozwoliła w końcu
Scytale’owi stworzyć własnego gholę. Wielki planetolog i przywódca Fremenów Liet-Kynes był
rocznym niemowlęciem, a naib Stilgar dopiero przyszedł na świat.
Miną lata, zanim Bene Gesserit będą miały szansę obudzić wspomnienia tych gholi, zanim
te ponowne wcielenia historycznych postaci staną się bronią i narzędziami, których potrzebowała
Sziena. Gdyby pokazała im teraz obraz van Gogha, czy zareagowałyby, wykorzystując jakiś
instynkt z minionego życia, czy też spojrzałyby na niego świeżym okiem?
Nieznany geniusz z Ixa odrestaurował i zabezpieczył oryginał. Arcydzieło pokrywała i
chroniła przed dalszym starzeniem tak cienka, że aż niewidoczna, ale mocna powłoka plazu.
Ixański konserwator nie tylko przywrócił obrazowi pierwotny blask, ale dodał też interaktywne
symulacje, dzięki którym kochający sztukę widz mógł prześledzić cały proces powstawania
dzieła, każde pociągnięcie pędzla, patrząc, jak warstwa po warstwie tworzone jest to
skomplikowane cudo.
Sziena obejrzała owe pouczające symulacje tyle razy, że czuła, iż sama mogłaby z
zamkniętymi oczami namalować te chaty. Ale nawet gdyby wykonała idealną kopię, nie byłaby
ona tym samym co oryginał.
Podeszła tyłem do łóżka i usiadła, nie odrywając ani na chwilę oczu od obrazu. Zdawały
się być jej za to wdzięczne głosy w Innych Wspomnieniach, chociaż miała ich ustawiczny zgiełk
pod kontrolą.
Odrade w jej wnętrzu powiedziała z przyganą:
– Jestem pewna, że inne siostry uważają kradzież obrazu Vincenta za sprawę poważniejszą
niż kradzież tego statku czy czerwi ze strefy pustynnej. Tamte rzeczy można zastąpić innymi, ale
nie arcydzieło.
– Może nie jestem osobą, za jaką mnie uważałaś – odparła Sziena. – Ale ja, bardziej niż
ktokolwiek inny, nie potrafię żyć zgodnie z mitem, który wokół mnie stworzono. Czy kult
Szieny nadal ma wyznawców w Starym Imperium? Czy w sfabrykowanej przez was religii nadal
czci się mnie jako anioła i zbawczynię?
Bene Gesserit znały siłę niesłabnącej wiary w ogromnych masach ludzi – Siostry używały
religii jako broni – tworzyły je, kierowały nimi i wypuszczały niczym strzały z łuku.
Religie były dziwną rzeczą. Rodziły się wraz z pojawieniem się silnego,
charyzmatycznego przywódcy, ale tak się jakoś działo, że stawały się potężniejsze po śmierci tej
kluczowej postaci, zwłaszcza jeśli była to śmierć męczeńska. Żadna armia nie walczyła bardziej
zażarcie bez swojego baszara, żadna władza nie rosła w siłę bez króla czy prezydenta, ale religia
bez Szieny zaczęła się szerzyć szybciej i zdobywać coraz więcej wyznawców, kiedy ludzie
uwierzyli, że nie żyje. Wyjątkowa przeszłość Szieny dała Missionaria Protectiva dosyć
materiału, by przyciągnąć tłumy fanatyków.
Cieszyła się, że tutaj, w cichej i spokojnej kabinie, może być z dała od tego wszystkiego.
Poczuła, jak na myśl o tym, że jest rzekomą męczennicą, wokół której powstała potężna
religia, budzi się w niej inne istnienie i odległy głos ze starożytności mówi:
– Zarówno Muad’Dib, jak i Liet-Kynes ostrzegali przed niebezpieczeństwami
wynikającymi z podążania za charyzmatycznym bohaterem.
Kiedy istnienia wewnątrz niej pozwalały na to, mogła się głęboko zanurzyć w Innych
Wspomnieniach i sięgać coraz dalej w przeszłość, w zmyw i wodospady rzeki historii.
– Zgadzam się – powiedziała. – Właśnie dlatego trzeba obserwować tych, którzy oddają
życie w takiej sprawie, i kierować nimi.
– Kierować? A może manipulować?
– To różne słowa, ale sprowadzają się do tego samego.
– Zdarzają się czasy, kiedy manipulowanie masami jest jedynym sposobem stworzenia
należytej obrony. Siły walczących fanatyków mogą zdobyć przewagę nad wrogiem bez względu
na to, jaką ilością broni dysponuje.
– Dowiódł tego Muad’Dib. Jego krwawy dżihad wstrząsnął galaktyką.
Inny głos w niej zachichotał.
– Nie był pierwszym, który zastosował tę taktykę. Wiele nauczył się z przeszłości. Wiele
nauczył się ode mnie.
Sziena sięgnęła wewnętrznym wzrokiem w głąb swego umysłu.
– Kim jesteś?
– Kimś, kto zna się na tym lepiej niż większość. Lepiej niż prawie wszyscy. – Głos zamilkł
na chwilę. – Jestem Serena Butler. To ja wszczęłam pierwszy dżihad.
Pamiętając o niedawnej przestrodze Sereny Butler, Sziena szła korytarzem na jednym z
niższych poziomów statku. Zważywszy na różne frakcje na Itace, z których każda miała własne
plany i dokonywała własnych przeinaczeń, Matka Wielebna pomyślała o nieskażonym, choć
nieprzystępnym źródle informacji: czterech przetrzymywanych na pokładzie Futarach.
W ciągu pięciu lat, które minęły, odkąd jeden z nich uciekł z zamknięcia i zabił niższej
rangi cenzorkę, istoty te nie sprawiały już żadnych kłopotów. Sziena odwiedzała je od czasu do
czasu i rozmawiała z nimi, ale jej starania, by wydobyć z nich jakieś użyteczne informacje, nie
przyniosły dotąd rezultatów. Teraz jednak Serena Butler podsunęła jej nowy pomysł – by
wykorzystać jako narzędzie religijny respekt.
Pewna, że w razie potrzeby potrafi się obronić, uwolniła Hrrma z dużej zagrody, w której
żyli teraz Futarzy. Przed laty, po znalezieniu Hrrma wałęsającego się swobodnie korytarzami na
niższym pokładzie, zrobiła wszystko, by zapewnić jemu i jego towarzyszom większą przestrzeń.
Byli drapieżcami, dzikimi istotami, musieli więc biegać i włóczyć się. A zatem Sziena
zainstalowała systemy bezpieczeństwa w magazynie o zbrojonych ścianach, po czym poleciła
kilku cenzorkom i pracowitym Żydom z trzódki rabbiego stworzyć namiastkę środowiska
naturalnego tych bestii. Nowa zagroda nie wprowadziła Futarów w błąd, ale stworzyła im lepsze
warunki bytowe. Chociaż nie dawała wolności, była o wiele przyjemniejsza od surowych,
odizolowanych od siebie cel aresztu.
Podczas budowy tego szczególnego arboretum Sziena robiła, co mogła, by się dowiedzieć,
jak wyglądała ich ojczyzna, w której żyli z Przewodnikami, ale Futarzy podali jej niewiele
szczegółów. Mieli ograniczony zasób słów. Kiedy mówili „drzewa”, nie udawało jej się skłonić
ich do opisania ich wielkości ani gatunków. Wobec tego pokazywała im obrazy, aż w końcu
podniecili się i wskazali wysoką osikę o srebrzystej korze.
Upewniwszy się, że na pobliskich korytarzach nie ma niczego, co odwróciłoby jego uwagę
ani co mógłby wziąć za zagrożenie, Sziena zabrała spiętego zwierzoczłowieka do salki
obserwacyjnej nad pomieszczeniem dla czerwi.
Hrrm szedł nieufnie obok niej. Dostojne Matrony tak strasznie się nad nim znęcały, że
niechętnie obdarzał teraz kogokolwiek zaufaniem. Niemniej w ciągu lat, które minęły, odkąd
Sziena zaczęła odwiedzać Futarów, Hrrm ją zaakceptował.
Matka Wielebna doszła do wniosku, że jeśli chce wydobyć od nich informacje, musi
wywrzeć na nich silniejsze wrażenie. Chociaż wykraczało to poza jej zasady, zdecydowała się
pokazać tak, jak przedstawiała ją Missionaria Protectiva – jako postać kultowa mająca mistyczną
moc. Futarzy zobaczą ją w innym świetle. Być może jeśli uda jej się wzbudzić podziw Hrrma,
odpowie na te same pytania w bardziej przydatny sposób. Futarzy byli istotami zbyt prostymi i
bezpośrednimi, by mogli coś zachować w sekrecie, ale najwyraźniej nie pojmowali implikacji
rzeczy, które rozumieli.
Znalazłszy się w sali obserwacyjnej, Futar podszedł do plazowego okna i spojrzał w dół,
na piasek w ładowni. Kiedy zobaczył tam ruch, falujące wydmy, jego oczy się rozszerzyły, a
nozdrza zadrgały. Jeden z dużych czerwi wynurzył się z otwartą otchłanną paszczą i piaskiem
osypującym się z pierścieni. Potem uniósł się pozbawiony oczu łeb drugiego, jakby stworzenia te
wyczuwały wysoko nad sobą obecność Szieny.
Hrrm cofnął się z wargami ściągniętymi w warkocie. Jego szybki oddech przypominał
pomruk.
– Potwory – powiedział.
– Tak. Moje potwory. – Futar wydawał się zdezorientowany i przestraszony. Nie mógł
oderwać wzroku od czerwi. – Zostań tutaj i patrz.
Sziena wyśliznęła się z sali i zamknęła za sobą drzwi na zamek cyfrowy, po czym zjechała
windą na poziom ładowni. Otworzyła właz i weszła na piaski o kontrolowanej temperaturze, nad
którymi świeciło sztuczne żółte słońce. Czerwie podpełzły do niej, wstrząsając za sprawą
swojego ciężaru i tarcia ładownią. Wspięła się bez strachu na wydmy i stanęła naprzeciw nich.
Największy czerw uniósł się, wyrzucając fontannę piasku, po nim drugi, tuż obok, i trzeci
za nią. Sziena spojrzała w górę, na małe, ciemne okienko obserwacyjne, przez które – miała
nadzieję – przyglądał jej się ze strachem Hrrm.
Podbiegła do najbliższego czerwia i olbrzym się cofnął, mknąc przez piasek. Podbiegła do
drugiego i ten też czmychnął, a wtedy stanęła pośrodku i zaczęła się kręcić. Machnęła rękami do
czerwi, te zaś zaczęły się kołysać w przód i w tył niczym gibcy tancerze.
Czuła wokół siebie świeżą przyprawę, gorzki, lecz pobudzający aromat, który nie miał
żadnego innego naturalnego źródła. Czerwie otaczały ją jak pochlebcy. W końcu padła na
piasek, pozwalając im krążyć, dopóki wszystkich siedem stworzeń nie uniosło się wokół niej.
Wtedy je odprawiła.
Odwróciwszy się do niej ogonami, stworzenia zanurzyły się w piachu i odpełzły, a ich
oddalanie się znaczyły fale rozchodzące się po jego powierzchni. Sziena wstała, otrzepała się z
piasku i podeszła do włazu. Hrrm powinien już być pod wystarczająco dużym wrażeniem tego,
co zobaczył.
Kiedy weszła do sali obserwacyjnej, Futar odwrócił się do niej, po czym cofnął i podniósł
głowę, obnażając gardło w geście podporządkowania. Sziena poczuła, że przenika ją ciepły
dreszczyk ekscytacji.
– Moje potwory – powiedziała.
– Jesteś silniejsza od złych kobiet – rzekł Hrrm.
– Tak, jestem silniejsza od Dostojnych Matron.
Zwierzoczłowiek zdawał się wyduszać z siebie słowa.
– Lepsza od... Przewodników.
Sziena skwapliwie wykorzystała okazję.
– Kim są Przewodnicy?
– Przewodnicy... kierują Futarami.
– Kim są Futarzy?
Musiała dowiedzieć się więcej, musiała przyprzeć go do muru. Było zbyt wiele pytań
dotyczących tego, co dziwki przywiozły z Rozproszenia i jaki to wszystko miało związek z
wrogiem z zewnątrz.
– My jesteśmy Futarami – odparł Hrrm oburzonym tonem. – Nie ryboludzie.
Aha, nowa, intrygująca informacja.
– Ryboludzie?
– Fibianie. – Hrrm prychnął ze wstrętem. Jego usta z trudem wymówiły to słowo.
Sziena zmarszczyła czoło, wyobrażając sobie modyfikację polegającą na połączeniu
genów amfibii, stworzeń ziemnowodnych, z ludzkimi w taki sam sposób, w jaki wykorzystano
koci DNA do stworzenia Futarów. Hybrydy.
– Przewodnicy stworzyli Fibian? – zapytała.
– Przewodnicy stworzyli Futarów. Futarzy to my.
– Czy stworzyli też Fibian?
Wydawało się, że Hrrma zaczyna ogarniać złość.
– Przewodnicy stworzyli Futarów. Zabijać Dostojne Matrony.
Sziena umilkła, analizując te informacje. Majstrowanie przy chromosomach, które
doprowadziło ostatecznie do stworzenia Futarów, mogło być podobne do tego, dzięki któremu
wyhodowano przebywających w wodzie „Fibian”. Skoro Przewodnicy wykorzystywali te
techniki do stworzenia istot, które polowały na Dostojne Matrony, ktoś inny mógł równie dobrze
stworzyć Fibian. Ale w jakim celu?
Zastanawiała się, czy Utraceni Tleilaxanie ze światów Rozproszenia nie sprzedali swoich
umiejętności temu, kto zaoferował najwyższą cenę. Jeśli Futarzy nienawidzili Fibian, czyżby
„ryboludzie” byli w jakiś sposób sprzymierzeni z Dostojnymi Matronami? A może po prostu w
niezdarnych wypowiedziach tego zwierzoczłowieka doszukiwała się czegoś, czego w nich nie
było?
– Kim są Przewodnicy? – zapytała ponownie.
– Ty lepsza – odparł Hrrm.
To było wszystko, co udało jej się z niego wydobyć. Chociaż patrzył teraz na nią inaczej,
nie uzyskała żadnych ważnych informacji. Jedynie wskazówki bez niezbędnego kontekstu.
Odprowadziła go do sztucznego arboretum i wpuściła do pozostałych Futarów. Nie
wiedziała, jak dobrze się porozumiewają, ale była pewna, że Hrrm podzieli się z nimi tym, czego
się dowiedział. Opowie towarzyszom o kobiecie, która okiełznała czerwie.
Najlepszą metodą ataku jest zadanie szybkiego, śmiertelnego ciosu. Zawsze bądź gotowa
uderzyć w tętnicę szyjną przeciwnika. Jeśli chcesz dawać pokazy, zostań tancerką.
– Matka Dowodząca Murbella,
apel przed rozmieszczeniem oddziałów
Kiedy nadciągnie wróg, nowe zgromadzenie żeńskie nie będzie samotnie toczyło
wszystkich bitew. Murbella nie dopuszczała nawet do siebie takiej myśli. Chociaż podzielone
cywilizacje Starego Imperium nie miały centralnego przywództwa, przysięgła, że zmusi je do
współpracy. Nie można było pozwolić, by siedziały sobie z boku, gdy będą się ważyły losy
ludzkości.
Najgroźniejsze wojowniczki zgromadzenia odbywały szkolenie pod kierunkiem jej córki
Janess oraz baszarki Wikki Aztin, ale Murbella potrzebowała potężnej broni, i to w dużej ilości.
Dlatego udała się na Richese, główną rywalkę Ixa.
Kiedy mały prom Matki Dowodzącej wylądował na terenie głównego kompleksu
przemysłowego planety, przybył ją powitać komisarz do spraw fabryk. Był to niski mężczyzna o
okrągłej twarzy, krótko przystrzyżonych włosach i wyglądającym na szczery uśmiechu, który
mógł przywołać, kiedy tylko chciał. Towarzyszyły mu dwie kobiety i trzech mężczyzn, wszyscy
w identycznych eleganckich garniturach. Mieli ze sobą podkładki projekcyjne i z łatwością
przeglądali papiery, kontrakty i listy cen.
– Nowe zgromadzenie żeńskie pragnie robić z wami interesy, komisarzu. Pokażcie mi,
proszę, wszystko, co macie z zakresu uzbrojenia... ofensywnego i defensywnego.
Rozpromieniony mężczyzna o okrągłej głowie wystąpił naprzód z wyciągniętą ręką.
Murbella niechętnie podała mu swoją.
– Richese jest do waszych usług, Matko Dowodząca. Możemy wyprodukować wszystko:
od sztyletu po flotę statków wojennych. Jesteście zainteresowane materiałami wybuchowymi,
bronią ręczną, wyrzutniami pocisków? Mamy obronne miny kosmiczne, które można ukryć za
polami pozaprzestrzennymi. Powiedz mi, proszę, czego konkretnie potrzebujecie.
Murbella spojrzała na niego twardo.
– Wszystkiego – odparła. – Będziemy potrzebowały całej listy.
Richese i Ix rywalizowały w dziedzinie techniki i produkcji przemysłowej. Ix wyrobił
sobie markę dzięki przełomowym badaniom naukowym, twórczym rozwiązaniom i pionierskim
technologiom. Chociaż wiele projektów okazało się niewypałami, te, które zakończyły się
sukcesem, przynosiły wystarczające zyski, by koszty nieudanych zwróciły się z nawiązką.
Natomiast Richese była lepsza w naśladownictwie niż w innowacjach. Jej mieszkańcy
ostrożniej podejmowali ryzyko, ale podchodzili niezwykle ambitnie do wielkości produkcji i
wydajności. Wykorzystując zalety gospodarki na dużą skalę, obniżając marże zysku i wyciskając
z linii fabrycznych tyle, na ile tylko pozwalały ograniczenia wprowadzone podczas Dżihadu
Butleriańskiego, Richese była w stanie produkować niskim kosztem ogromne ilości
poszukiwanych artykułów. Murbella wybrała ją, a nie Ixa, ponieważ nowe zgromadzenie żeńskie
potrzebowało dużo broni, i to jak najszybciej.
Kompleks biurowy, w którym komisarz do spraw fabryk spotykał się z potencjalnymi
klientami, obejmował również piękny krajobraz z pełnymi bujnej roślinności parkami i
fontannami. Stylizowane budynki były czyste i przyjemne. Szpetne strefy przemysłowe ukryto
przed wzrokiem gości. Idąc przestronnymi korytarzami, pełnymi gablot z artykułami, które
Richese mogła bezzwłocznie wyprodukować, Murbella czuła się, jakby spacerowała po
nieskończenie wielkiej sali wystawowej z reklamami wyrobów.
Dając jej mnóstwo czasu na przyjrzenie się towarom, komisarz trajkotał, kiedy
przechodzili od jednej gabloty do drugiej.
– Od śmierci Tyrana i Czasów Głodu różne światy zwracają się do Richese z prośbą o
dostarczenie broni defensywnej do użycia w lokalnych wojnach. Będziecie zadowolone z tego,
co możemy wyprodukować.
– Będziemy zadowolone, jeśli przetrwamy nadciągający konflikt.
Przyglądała się uważnie osłonom ciała i statków, głowicom pseudoatomowym, rusznicom
laserowym, wyrzutniom pocisków, mikroładunkom, działom pulsacyjnym, miotaczom,
rozpylaczom trucizn, sztyletom odłamkowym, fleszettom, przerywaczom, układom smażącym,
ofensywnym sondom X, zabójczym grotom-gończakom, pozornicom, pobudzaczom, palnikom,
miotaczom strzałek, granatom paraliżującym, a nawet autentycznym głowicom jądrowym „tylko
dla celów wystawowych”. Na holograficznym modelu południowych kontynentów Richese
pokazane były ogromne stocznie produkujące jachty kosmiczne i wojenne statki
pozaprzestrzenne.
– Chcę, żebyście przerobili te wszystkie jachty kosmiczne na jednostki wojenne –
powiedziała Murbella. – W gruncie rzeczy muszę zarekwirować wszystkie wasze fabryki.
Musicie przestawić wszystkie swoje linie produkcyjne na wytwarzanie potrzebnej nam broni.
Pełnomocnicy i sprzedawcy zaniemówili, po czym szybko zaczęli się naradzać. Komisarz
do spraw fabryk wydawał się zaniepokojony.
– To zdumiewające zamówienie, Matko Dowodząca – powiedział. – Mamy innych
klientów...
– Z których żaden nie jest ważniejszy niż my – przerwała mu, osadzając go zimnym
spojrzeniem. – Oczywiście zapłacimy za uprzywilejowane traktowanie... melanżem.
Oczy komisarza rozbłysły.
– Od dawna mówi się, że wojna to ciężkie czasy dla ludzi, ale dobre dla biznesu. Czy
Gildia nie złożyła stałego zlecenia na całą przyprawę wytwarzaną w waszej nowej strefie
pustynnej?
– Poważnie ograniczyłam dostawy dla Gildii, chociaż ich zapotrzebowanie pozostaje
wysokie – odparła Murbella.
Oczywiście Richezjanin już o tym wiedział. Tylko grał.
Wahający się pełnomocnicy i przedstawiciele handlowi przeprowadzali w myślach
obliczenia. Otrzymawszy zapłatę w melanżu, Richezjanie mogliby sprzedać przyprawę
zdesperowanej Gildii za cenę dziesięciokrotnie wyższą od i tak już wyśrubowanej przez nowe
zgromadzenie żeńskie. Czerpaliby zyski pełnymi garściami.
Murbella skrzyżowała ramiona na piersi.
– Będzie nam potrzebna siła militarna, jakiej ludzkość nie widziała, ponieważ stoimy w
obliczu wroga, jakiego jeszcze nie mieliśmy.
– Słyszeliśmy pogłoski. Kim jest ten wróg i kiedy uderzy? Czego chce?
Zamrugała, bo przeszedł ją dreszcz strachu.
– Sama chciałabym to wiedzieć.
Najpierw jednak jej dywizjony będą musiały stawić czoło zbuntowanym Dostojnym
Matronom w ich rozproszonych enklawach, a do tego potrzebowała opancerzonych
ornitopterów, statków szturmowych, ciężkich pojazdów naziemnych, wyrzutni pocisków,
karabinów pulsacyjnych, a nawet niesamowicie ostrych jednogłowniowych noży. W wielu
bitwach z dysydentkami dojdzie do walki wręcz.
– Możemy od razu dostarczyć pewne artykuły z naszych zapasów, parę statków, trochę
min kosmicznych. Pewien nasz klient, watażka, padł ostatnio ofiarą... eee, zamachu. Dlatego nie
zostały odebrane zamówione przez niego rzeczy i możemy to wszystko wam zaoferować.
– Zabiorę to ze sobą – oświadczyła.
Matka Dowodząca kontynuowała szkolenie swoich oddziałów, przekształcając je w ostrą
jak brzytwa broń. Stała w czarnym, jednoczęściowym mundurze obok Janess na platformie
dryfowej unoszącej się nisko nad największym poligonem. W dole, w promieniach
południowego słońca, wybrane przez nią kobiety ćwiczyły niezmordowanie coraz trudniejsze
układy walki wręcz, nie tolerując najdrobniejszych nawet błędów.
Usłyszawszy, że oddział specjalny Murbelli zniszczył obóz dysydentek na Kapitularzu, jej
doradczynie były wstrząśnięte brutalnością, z jaką rozprawiła się z owymi kobietami, ale Matka
Dowodząca stanowczo odparła głosy oburzenia.
– Nie jestem baszarem Milesem Tegiem – powiedziała. – On mógłby wykorzystać swoją
reputację do subtelnego manipulowania malkontentkami i osiągnąć kompromis, który
zapobiegłby aktom przemocy. Ale baszara już z nami nie ma i obawiam się, że jego sprytna
taktyka nie byłaby skuteczna wobec zwiastujących Armagedon sił wroga. Stosowanie przemocy
będzie coraz bardziej konieczne.
Oponentki nie znalazły przekonujących kontrargumentów.
Po tej pierwszej, decydującej bitwie siły uderzeniowe Matki Dowodzącej przybrały nowe
miano – nazwały się walkiriami.
Murbella wezwała swoje walkirie do opanowania stylu walki, który Janess odkryła w
archiwach – technik mistrzów miecza z Ginaza. Wskrzeszając tę dyscyplinę i zapewniając
swoim siostrom umiejętności, których nie pamiętał nikt z żyjących, Matka Dowodząca
zamierzała stworzyć wojowniczki przygotowane lepiej niż ktokolwiek wcześniej do
zneutralizowania Dostojnych Matron.
W tej chwili oddziały wykonywały skomplikowany manewr, walcząc na ziemi z
pozorowanymi żołnierzami wroga, których atakowały w formacjach wirującej gwiazdy.
Oglądany z platformy dryfowej, pokaz ten robił wrażenie – pięć ramion każdej gwiazdy obracało
się i rzucało na siły przeciwnika, zmuszając je do pójścia w rozsypkę i bezładnej ucieczki. Było
to coś, co Murbella nazwała „choreografią walki wręcz”. Nie mogła się doczekać, kiedy
sprawdzi to w prawdziwej bitwie.
Podobnie jak matka, Janess rzuciła się z zapałem w wir zajęć. Przyjęła nawet nazwisko
ojca i od tej pory tytułowano ją porucznik Idaho. I dla niej, i dla Murbelli brzmiało to
prawidłowo. Matka i córka stawały się potężną siłą. Niektóre siostry mówiły żartem, że nie
potrzebują armii, bo te dwie są wystarczająco groźne.
Matka Dowodząca przyglądała się formacjom z zadowoloną miną. Również Janess była
wyraźnie dumna z wyszkolonych wojowniczek.
– Wystawię nasze walkirie przeciw każdej armii, jaką zdołają zebrać Dostojne Matrony –
powiedziała.
– Tak, Janess, i to wkrótce. Najpierw musimy zdobyć Buzzella.
Muad’Dib rzeczywiście widział przyszłość, ale musimy zdawać sobie sprawę z ograniczeń tej
mocy. Pomyślcie o wzroku. Macie oczy, a jednak nie widzicie bez światła. Gdy jesteście na dnie
kotliny, nie sięgacie wzrokiem poza swoją kotlinę. Dokładnie tak samo Muad’Dib – nie zawsze
mógł swobodnie szybować spojrzeniem przez tajemniczy teren. Mówił on nam, że pojedyncza,
drobna prorocza decyzja, być może wybór jednego określonego słowa, potrafi zmienić
przyszłość. Mówił on nam: „Wizja czasu jest szeroka, lecz kiedy się przez nią przechodzi, czas
staje się wąskimi drzwiami”. I zawsze zwalczał pokusę wybrania łatwego, bezpiecznego
kierunku, przestrzegając: „Owa ścieżka prowadzi stale w dół, do stagnacji”.
– z Przebudzenia Arrakis pióra księżnej Irulany
Na Danie było pełno maskaradników. Tylko patrząc na tubylców z osady leżącej obok
zrujnowanego zamku Atrydów, Uxtal wyczuwał ich wszędzie. Cierpła mu skóra, ale nie śmiał
okazywać strachu. Może mógłby się wyśliznąć, uciec i skryć na jakimś porośniętym dziką
roślinnością przylądku albo udawać, że jest zwykłym rybakiem czy hodowcą skorupiaków.
Ale gdyby tego spróbował, maskaradnicy wytropiliby go, schwytali i ukarali. Bał się
ryzykować, że narazi się na ich gniew. Robił więc pokornie, co mu kazano.
Może Khrone będzie taki zadowolony, gdy zobaczy małego barona, że po prostu uwolni
Uxtala, nagrodzi za usługi i odeśle. Utracony Tleilaxanin czepiał się nierealnych nadziei...
Zabrano go z małym Vladimirem do tymczasowej kwatery w gospodzie na skraju wioski.
Ghola narzekał, że chce rzucać kamieniami w wodę lub w łódki albo myszkować przy
straganach, na których sprzedawcy patroszyli ryby, lecz Uxtal znajdował różne wymówki, żeby
zatrzymać niespokojne dziecko w chłodnej wiejskiej izbie, w której czekali. Vladimir zaczął
przetrząsać wszystkie szafki i kryjówki, jakie udało mu się znaleźć. Tleilaxanin trzymał się
kurczowo świadomości, że przynajmniej Dostojne Matrony były daleko.
W drzwiach pojawił się jakiś mężczyzna. Wyglądał jak inni wieśniacy, ale Uxtal dostał
gęsiej skórki.
– Przyszedłem zabrać gholę barona. Musimy go sprawdzić.
Uxtal usłyszał dziwny dźwięk, jakby trzaskających i przemieszczających się kości. Twarz
mężczyzny zmieniała się, aż w końcu przybrała wygląd trupiego oblicza Khrone’a, który patrzył
na badacza oczami czarnymi jak smoła.
– T-tak – rzekł Uxtal. – Chłopiec rozwija się całkiem dobrze. Ma teraz siedem lat. Bardzo
by mi jednak pomogło, gdybym wiedział, czego od niego oczekujecie. Bardzo.
Vladimir przyglądał się maskaradnikowi z zaciekawieniem i obawą. Nigdy jeszcze nie
widział, jak któryś ze zmiennokształtnych wraca do swojej pozbawionej wyrazu postaci.
– Wspaniała sztuczka – powiedział. – Możesz mnie nauczyć tak zmieniać twarz?
– Nie. – Khrone odwrócił się do Tleilaxanina. – Kiedy cię poprosiłem, żebyś wyhodował
tego gholę, nie wiedziałem, kim jest. Gdy poznałem jego tożsamość, nadal nie wiedziałem, czy
baron Harkonnen na coś nam się przyda, ale myślałem, że być może tak. Teraz odkryłem
wspaniałą możliwość. – Wziął chłopca za rękę i wyprowadził. – Zaczekaj tutaj, Uxtal.
Tak więc drobny badacz został sam w ubogiej izbie, zastanawiając się, jak długo pozwolą
mu żyć. W innej sytuacji cieszyłby się chwilą spokoju, cichego relaksu, ale teraz za bardzo się
bał. Co będzie, jeśli maskaradnicy znajdą w gholi jakąś skazę? Po co był im potrzebny tutaj, na
Danie? Czy Khrone odda go w szpony Najwyższej Matrony Helliki? Maskaradnicy zostawili go
wśród Dostojnych Matron na wiele lat. Uxtal nie wiedział, ile jeszcze będzie w stanie
wytrzymać. Nie mógł uwierzyć, że Hellica pozwoliła mu żyć, a stara, zwiędła Ingva nie
spróbowała zniewolić go seksualnie. Zamknął oczy i stłumił jęk, który narastał mu w gardle.
Tyle rzeczy mogło pójść źle, gdyby tam wrócił...
Aby się uspokoić, zaczął tradycyjny rytuał oczyszczenia. Stojąc przy otwartym oknie,
twarzą do oceanu, namoczył białą szmatkę w misce wody i przetarł nią pierś. Minęło tyle czasu,
odkąd mógł prawidłowo dokonać ablucji, których wymagała jego religia. Zawsze go
szpiegowano, co go onieśmielało. Kiedy skończył, przystąpił do medytacji na małym
drewnianym balkonie, z którego roztaczał się widok na wioskę rybacką. Modlił się, zestawiając
w myślach liczby i znaki, szukając prawdy w świętych wzorach.
Nagle otworzyły się drzwi i do pokoju wbiegł mały ghola, zarumieniony i roześmiany.
Trzymał ociekający krwią nóż i robił uniki między prostymi meblami, jakby uprawiał jakąś grę.
Jego ubranie pokrywały błoto i posoka. Za chłopcem wszedł spokojniejszym krokiem Khrone,
niosąc małą paczkę. Powrócił do niewinnego wyglądu człowieka o nijakich rysach. Vladimir,
chichocząc, powiedział mu, żeby się pospieszył.
Uxtal szybko złapał chłopca.
– Co ty wyprawiasz z tym nożem? – zapytał i wyciągnął rękę, by odebrać mu broń.
– Bawiłem się z małym świmakiem. Mają dla nich niewielką zagrodę we wsi, ale żaden
nie jest taki duży jak te w domu. – Uśmiechnął się szeroko. – Wskoczyłem tam i dźgnąłem parę.
Wytarł ostrze w spodnie i wręczył nóż Tleilaxaninowi, który położył go na wysokiej
szafce.
Khrone patrzył w zamyśleniu na plamy krwi.
– Nie mam nic przeciwko przemocy, ale musi ona mieć cel. Musi to być konstruktywna
przemoc. Ten ghola ma słabą samokontrolę. Trzeba zmodyfikować jego zachowania.
Uxtal próbował skierować rozmowę na inne tory, bo w wypowiedzi zmiennokształtnego
kryła się krytyka.
– Dlaczego złapał nóż i wskoczył do zagrody świmaków?
– Był pod wpływem naszej rozmowy. Dyskutowaliśmy z towarzyszami o naszym
odkryciu i przedmiot dyskusji go zainspirował. Wydaje się, że ma zamiłowanie do noży.
– Nauczyła go tego Naczelna Matrona Hellica. – Uxtal z trudem przełknął ślinę. –
Prześledziłem jego historię komórkową. Pierwotny baron Harkonnen był...
– Wiem wszystko o pierwowzorze – uciął Khrone. – Ma wspaniałe zadatki na to, o czym
teraz myślę. Nasze plany zmieniły się z powodu tego, co odkryliśmy na Danie.
Uxtal spojrzał na tajemniczą paczkę w rękach maskaradnika.
– A co znaleźliście?
Chociaż jego usta, które wyglądały jak rozcięcie, nie ułożyły się w uśmiech, Khrone
wydawał się bardzo zadowolony. Zaczął rozwijać paczkę.
– Inne rozwiązanie naszego kryzysu.
– Jakiego kryzysu?
– Takiego, którego natury nie zrozumiesz.
Zganiony, Uxtal ugryzł się w język i zaniechał zadawania pytań. Patrzył, jak Khrone
wyjmuje inny nóż, ozdobny i zamknięty w pojemniku z przezroczystego plazu. Broń miała
rękojeść wysadzaną drogimi kamieniami i ozdobioną zawiłym, wyrytym w niej wzorem. Na
ostrzu znajdowały się wytrawione symbole i litery jakiegoś starożytnego języka, ale słowa
zakrywała gruba warstwa szkarłatu. Była to krew, tylko częściowo utleniona. Pochylił się niżej.
W ochronnym okryciu wydawała się nadal wilgotna.
– To starożytna broń, ma parę tysięcy lat, zamknięta aż do dzisiaj w polu zeroentropijnym,
ukryta i chroniona na przestrzeni wieków przez pokolenia fanatyków religijnych.
– Czy to krew? – zapytał Uxtal.
– Wolę to nazywać materiałem genetycznym. – Maskaradnik położył ostrożnie artefakt na
stole. – Odkryliśmy ją tutaj, na Danie, w zamkniętej od dawna świątyni strzeżonej przez resztki
rybomównych, które teraz przyłączyły się do wyznawców kultu Szieny. Sztylet splamiony jest
krwią Paula Atrydy.
– Muad’Diba! Ojca samego Proroka, Leto II, Boga Imperatora.
– Tak, mesjasza, który poprowadził Fremenów na wielki dżihad. Kwisatz Haderach.
Potrzebujemy go.
– Dzięki polu zeroentropijnemu krew Muad’Diba jest wciąż wilgotna... świeża –
powiedział Uxtal, trzęsąc się z podniecenia. – Idealnie zachowana.
– A zatem widzisz, do czego to prowadzi. Jest jeszcze dla ciebie nadzieja. Ostatecznie
możesz wciąż być przydatny.
– Tak, jestem przydatny! Pozwól mi to pokazać. Ale... ale muszę więcej wiedzieć o tym,
czego chcecie.
Na znak dany ręką przez przywódcę weszło do pokoju dwóch maskaradników, prowadząc
wycieńczoną kobietę w ciemnoniebieskiej sukni. Jej brązowe włosy zwisały w strąkach. Kiedy
podeszła bliżej, Uxtal rozpoznał słynny dawno temu herb Atrydów, czerwonego jastrzębia,
wyhaftowanego na lewej piersi. Zobaczywszy zachowany sztylet, zaczęła się szarpać z tymi,
którzy ją trzymali. Wydawało się, że nie dba ani o maskaradników, ani o nikogo innego – tylko o
sztylet.
Khrone szturchnął ją.
– Mów, kapłanko. Opowiedz temu człowiekowi historię waszego świętego noża, żeby to
zrozumiał.
Spojrzała przelotnie na Uxtala, po czym zwróciła pełen szacunku wzrok na sztylet.
– Jestem Ardath, była kapłanka rybomównych, teraz służka Szieny. Dawno temu okrutny
hrabia Hasimir Fenring próbował zabić tym sztyletem błogosławionego Muad’Diba. Broń
należała do Imperatora Szaddama IV, została przekazana w darze księciu Leto Atrydzie, a potem
zwrócona Szaddamowi podczas jego procesu przed Landsraadem. Następnie Imperator Szaddam
IV dał ten sztylet Feydowi-Raucie, kiedy stanął on do pojedynku z Muad’Dibem. – Zdawało się,
że recytuje często powtarzane słowa świętego pisma. – Później, podczas Dżihadu Muad’Diba,
sztylet trafił w ręce wygnanego Hasimira Fenringa, który sam był nieudanym Kwisatz Haderach.
Uknuł on niecny spisek i zadał Muad’Dibowi głębokie pchnięcie w plecy. Niektórzy powiadają,
że tego samego dnia Muad’Dib zmarł od tej rany, ale niebo odesłało go między żywych, bo jego
dzieło nie było ukończone. Cudownie wrócił do nas.
– A fanatyczni wyznawcy Muad’Diba zachowali zakrwawiony nóż jako relikwię –
dokończył niecierpliwie Khrone. – Zabrano go do świątyni na Kaladanie, ojczyźnie Atrydów,
gdzie pozostawał ukryty przez te wszystkie lata. Możesz się już domyślić, czego od ciebie
chcemy, Tleilaxaninie. Wyłącz pole zeroentropijne, pobierz próbki komórek...
Ardath wyrwała się strażnikom i padła w modlitwie na kolana, nachylając się ku
starożytnemu zabytkowi.
– Proszę, nie możecie majstrować przy tak świętym przedmiocie.
Na znak Khrone’a jeden z maskaradników chwycił ją za głowę i ostro ją skręcił, łamiąc jej
kark. Padła na podłogę jak zepsuta lalka. Kiedy odciągali kapłankę, Uxtal tylko przelotnie o niej
pomyślał, bo była nieważna. Intrygowały go możliwości, które stwarzał ten piękny, doskonale
zachowany sztylet. Zresztą jej paplanina tylko go rozpraszała.
Podszedł bliżej, drżącymi rękami podniósł zamknięty w pojemniku sztylet i przechylił go
tak, że na wilgotnym ostrzu zalśniło światło. Komórki Muad’Diba! Możliwości wprawiały go w
osłupienie.
– Teraz, oprócz wychowywania barona Harkonnena, masz pracować nad jeszcze jednym
projektem gholi – powiedział Khrone. – Wracam z wami na Tleilaxa... na tyle lat, ile to zajmie. –
Do izby weszło więcej maskaradników. – Kiedy nadejdzie odpowiednia chwila, będziemy mieli
dla barona dużo bardziej pożyteczny cel.
Systemy obronne Dostojnych Matron na Buzzellu są słabe. Możemy tam wejść spacerkiem i
przejąć planetę. To jeszcze jeden przejaw ich arogancji.
– baszarka Wikki Aztin,
doradczyni wojskowa Matki Dowodzącej Murbelli
Pierwsze nowe jednostki liniowe dostarczone przez Richese były dokładnie takie, jak
zamówiła Murbella – sześćdziesiąt siedem statków zaprojektowanych do bitew w przestrzeni
kosmicznej i transportowania oddziałów, wyładowanych po burty bronią. Matka Dowodząca
dała też odpowiednie łapówki w przyprawie, by statek Gildii zawiózł je bezpośrednio na
Buzzella. Był to pierwszy z wielu, miała nadzieję, podbojów planet zajmowanych przez
zbuntowane Dostojne Matrony.
Zakłady zbrojeniowe na Richese, których kierownictwo było zachwycone ogromnym
zamówieniem, pracowały dzień i noc, produkując wszelkiego rodzaju sprzęt wojskowy. Kiedy w
Starym Imperium pojawi się zagrożenie z zewnątrz, rodzaj ludzki nie będzie nieprzygotowany
ani bezbronny.
Najpierw jednak zrestrukturyzowane zgromadzenie żeńskie musi stłumić opór w domu.
„Musimy zaprowadzić tutaj porządek, zanim nadciągnie prawdziwy wróg” – pomyślała
Murbella.
Po poważnych konsultacjach z Bellondą, Dorią i Janess starannie wybrała cel pierwszej
kampanii. Jej walkirie wyeliminowały malkontentki na Kapitularzu i były gotowe do kolejnego
zadania. Buzzell nadawał się do tego idealnie, zarówno ze względu na swoje znaczenie
strategiczne, jak i gospodarcze. Dostojne Matrony były wyniosłe i nazbyt pewne siebie, przez co
nie zatroszczyły się o stworzenie mocnych systemów obronnych. Murbella nie miała zamiaru
okazywać im litości.
Nie znała dokładnie stanu ani rozmieszczenia sił Dostojnych Matron na Buzzellu, ale
mogła się tego domyślać. Siedząc w jednostkach czających się w ładowniach ogromnego statku
Gildii, wszystkie jej walkirie były gotowe do desantu.
Gdy tylko statek Gildii wynurzył się z zagiętej przestrzeni, otworzyły się jego luki.
Kobiety nie prosiły o dalsze instrukcje ani ich nie otrzymały, ponieważ doskonale wiedziały, co
mają robić: znaleźć najważniejsze cele i zniszczyć je. Z wnętrza transportowca wyleciało
sześćdziesiąt siedem jednostek wyposażonych w sprzęt najnowszej generacji i otworzyło ogień.
Pociski i naprowadzane na cel ładunki wybuchowe zaczęły rozrywać na strzępy piętnaście
stacjonujących na orbicie dużych fregat Dostojnych Matron. Nie dano im czasu na odpowiedź –
Dostojne Matrony zdążyły tylko wyrazić swoją wściekłość i oburzenie, rycząc przez
komsystemy. Po dziesięciu minutach od rozpoczęcia ostrzału wszystkie ich statki zostały
zniszczone. Buzzell pozbawiony był obrony.
– Matko Dowodząca! Z atmosfery ucieka tuzin statków. Są innego typu... nie wyglądają
na jednostki wojenne.
– Przemytnicy – powiedziała Murbella. – Kojotyty są cenne, więc zawsze znajdą się chętni
do ich szmuglowania.
– Mamy je zniszczyć, Matko Dowodząca? A może przechwycić ich ładunek?
– Ani jedno, ani drugie. – Patrzyła, jak małe statki wymykają się chyłkiem z oceanicznej
planety. Gdyby przemytnicy zanadto uszczuplali ich zasoby, Dostojne Matrony nie pozwoliłyby
im ujść z życiem. – Mamy tam, na dole, ważniejszy cel. Wyprzemy Dostojne Matrony, a z
przemytnikami będziemy negocjować później.
Poprowadziła jednostki do formalnego podboju kilku skrawków nadającego się do
zamieszkania lądu na ogromnym, płodnym oceanie.
Buzzell był długo wykorzystywany przez Bene Gesserit jako miejsce zsyłki. Siostry
umieszczały na nim te, które ich zawiodły, kobiety, które w jakiś sposób złamały odwieczną
regułę. Na oceanicznym świecie nie było wiele do oglądania, ale w głębokim morzu żyły
skorupiaki zwane cholisterami, które wytwarzały wspaniałe kamienie szlachetne.
Kojotyty. Szlachcianki nosiły je z dumą, a kolekcjonerzy i jubilerzy płacili za nie krocie.
„Jak na Rakis – pomyślała. – To prawdziwa ironia losu, że w najgorszych miejscach
powstają rzeczy o największej wartości”.
Nieodparte pragnienie i poszukiwanie bogactw już przed wieloma laty zwróciło uwagę
Dostojnych Matron na Buzzella. Opanowawszy wyspy na rozległych oceanach, zabiły większość
przebywających na zsyłce Bene Gesserit, a te, które oszczędziły, zmusiły do zbierania
kojotytów.
Za pomocą orbitalnych systemów obserwacyjnych Murbella z łatwością ustaliła, które z
ledwie wystających nad powierzchnię lądów są największymi skupiskami ludności.
Zgromadzenie żeńskie odbije główne ośrodki wydobycia kojotytów. Buzzell będzie miał
niebawem inne przywódczynie.
Oddziały szturmowe wylądowały wokół głównych obozów, w których zajmowano się
obróbką kojotytów. Dla tak wielu statków nie starczyło miejsca na niewielkim lądowisku, zatem
większość osiadła na nadmuchiwanych pontonach, tratwach i prostych polach dryfowych na
wodzie. Otoczyły skalistą wyspę niczym pętla.
Jak się okazało, poza fregatami na orbicie ośrodki na Buzzellu trzymało w żelaznym
uścisku niewiele ponad sto dziwek. Kiedy nadleciały walkirie, Dostojne Matrony, które
mieszkały w najlepszych (chociaż mimo to spartańskich) budynkach na wyspie, wybiegły z nich
w pełnym uzbrojeniu. Chociaż walczyły zażarcie, ustępowały liczebnie atakującym i zostały
pokonane. Wojowniczki Murbelli bez trudu zabiły połowę z nich, zanim reszta skapitulowała.
Straty własne były takie, jak się spodziewano.
Matka Dowodząca wyszła na ostre, przesycone zapachem soli powietrze i zaczęła oglądać
mały świat, który podbiła.
Kiedy wojowniczki spędziły ocalałe Dostojne Matrony, Murbella odkryła dziewięć kobiet,
które wyraźnie do nich nie należały, sponiewieranych, ale prezentujących się dumnie w
poszarpanych czarnych szatach. Bene Gesserit. Tylko dziewięć! Buzzell był miejscem zsyłki dla
ponad stu sióstr... a przeżyło ich tylko dziewięć.
Murbella chodziła w tę i z powrotem, patrząc na zgromadzone kobiety. Walkirie stały za
nią w szyku, w czarnych jednoczęściowych strojach najeżonych ostrymi czarnymi szpikulcami,
które służyły zarazem jako ozdoba i broń. Dostojne Matrony miały wyzywające miny i żądzę
mordu w oczach, tak jak Murbella się spodziewała. Zniewolone siostry odwracały wzrok,
spędziwszy tyle lat w jarzmie ciemiężących je dziwek.
– Jestem waszym nowym dowódcą – powiedziała. – Która z was rości sobie prawo do
przewodzenia tym kobietom? – Obrzuciła je spojrzeniem tnącym jak piła łańcuchowa. – Która
będzie tutaj moją podwładną?
– Nie jesteśmy niczyimi podwładnymi – powiedziała wyzywającym tonem żylasta
Dostojna Matrona, gotując się do walki. – Nie znamy cię i nie uznajemy twojej zwierzchności.
Zachowujesz się jak Dostojna Matrona, ale śmierdzisz mi czarownicą. Nie jesteś ani jedną, ani
drugą.
Tak więc Murbella zabiła ją.
Przywódczyni Dostojnych Matron wiele lat gnębiła tutaj siostry. Jej kopnięcia i ciosy były
szybkie, ale nie mogły się równać z umiejętnościami, które Murbella nabyła, ćwicząc styl walki
obu stron. Arogancka kobieta padła ze złamanym karkiem, połamanymi żebrami i krwią sączącą
się z pękniętych błon bębenkowych na czarne kamienie osady na rafie.
Matka Dowodząca nie przerwała nawet dla nabrania oddechu. Zwróciła się do
pozostałych.
– Która przemówi teraz w waszym imieniu? – zapytała. – Która będzie moją pierwszą
podwładną?
Jedna z Dostojnych Matron wystąpiła naprzód.
– Jestem Matrona Skira – powiedziała. – Mnie zadawaj pytania.
– Chcę wiedzieć o kojotytach i o tym, co tutaj z nimi robicie. Musimy się dowiedzieć, jak
czerpać zyski z Buzzella.
– Kojotyty są nasze – oznajmiła Skira. – Ta planeta jest...
Murbella zadała jej tak szybki cios w brodę, że kobieta poleciała do tyłu, nie zdążywszy
nawet podnieść ręki, by się obronić. Stojąc nad nią niczym drapieżny ptak, Matka Dowodząca
powiedziała:
– Proszę ponownie: wyjaśnij mi zasady wydobycia i sprzedaży kojotytów.
Jedna z ciemiężonych Bene Gesserit wystąpiła naprzód. Była to kobieta w średnim wieku,
z popielatymi włosami i twarzą, która kiedyś musiała być wyjątkowo piękna.
– Ja mogę to wyjaśnić – powiedziała.
Skira uniosła się na łokciach, próbując wstać.
– Nie słuchaj tej krowy. To więźniarka. Zasługuje tylko na bicie.
– Mam na imię Corysta – rzekła siwiejąca blondynka, ignorując Skirę.
Murbella skinęła głową.
– Jestem Matką Dowodzącą nowego zgromadzenia żeńskiego. Wybrała mnie na swoją
następczynię Matka Przełożona Odrade, zanim zginęła w bitwie pod Węzłem. Zjednoczyłam
Bene Gesserit i Dostojne Matrony, byśmy razem stawiły czoło naszemu śmiertelnemu wrogowi.
– Trąciła stopą Skirę. – Pozostało tylko kilka takich jak ta enklaw Dostojnych Matron. Albo je
wchłoniemy, albo zetrzemy w proch.
– Dostojnych Matron nie da się tak łatwo pokonać – powiedziała Skira.
Murbella popatrzyła na leżącą kobietę.
– Ciebie się dało. – Skupiła się na Coryście. – Jesteś Matką Wielebną?
– Tak, ale zostałam tutaj zesłana za przestępstwo. Za miłość.
– Miłość! – Muskularna Skira wprost wypluła to słowo, jakby się spodziewała, że
zwyciężczyni się z nią zgodzi. Zaczęła mówić do Corysty szyderczym, ostrym tonem, nazywając
ją porywaczką dzieci i przestępczynią, która złamała zasady zarówno Bene Gesserit, jak i
Dostojnych Matron.
Murbella obrzuciła siostrę szybkim, pełnym uznania spojrzeniem.
– To prawda? Jesteś notoryczną porywaczką dzieci?
Corysta nadal patrzyła w bok.
– Nie mogłam ukraść tego, co i tak było już moje – odparła. – Nie, to ja byłam ofiarą
kradzieży. Pielęgnowałam oboje dzieci, skoro nikt inny nie chciał się nimi zająć.
Murbella momentalnie podjęła decyzję, wiedząc, że musi błyskawicznie poznać fakty.
– Złączę się z tobą, żeby poszło szybciej i sprawniej – powiedziała.
W ten sposób mogła w jednej chwili uzyskać informacje od Corysty.
Tamta się zawahała, ale pochyliła głowę i dotknęła czołem czoła Murbelli, łącząc swój
umysł z jej umysłem. Matka Dowodząca przejęła od niej wszystko, co musiała wiedzieć o
Buzzellu, i o wiele więcej, niż chciała się dowiedzieć o samej Coryście.
Wszystkie doświadczenia tej kobiety, jej życie codzienne, wiedza, bolesne wspomnienia i
silna lojalność wobec Bene Gesserit stały się częścią Murbelli, jak gdyby sama to przeżyta.
W wewnętrznym widzeniu patrzyła oczami Corysty, która razem z innymi niewolnicami
pracowała przy stole na pomoście obok poszarpanej rafy, sortując i czyszcząc skorupiaki. Bryza
niosła do jej nozdrzy ostre zapachy morza. Poranne niebo było, jak zwykle, szare i zasnute
chmurami. Nad pomostem ze sztucznego drewna pikowały białe mewy, szukając fragmentów
skorupiaków i drobin mięsa, które mogły spaść ze stołu podczas ich oprawiania.
Wzdłuż rzędu kobiet sortujących połów chodził w tę i z powrotem pokryty łuską,
przerażający fibiański nadzorca, którego ciało śmierdziało gnijącymi rybami. Od czasu do czasu
sprawdzał, czy niewolnice Bene Gesserit nie ukradły czegoś. Corysta zastanawiała się, dokąd
mogłaby pójść, gdyby rzeczywiście ukradła kojotyt.
Przebywała na Buzzellu niemal dwadzieścia lat, najpierw zesłana tam jako młoda kobieta
przez zgromadzenie, a potem wzięta do niewoli przez dziwki, które wróciły z Rozproszenia.
Została skazana na pobyt na tej planecie za coś, co Bene Gesserit nazywały „humanitarnym
przestępstwem”. Kazano jej zajść w ciążę z zepsutym, stale nadąsanym szlachcicem, który
ilekroć go widziała, paradował w innym stroju. Wypełniając rozkazy piastunek hodowli, uwiodła
fircyka – nie wyobrażała sobie, by mogła go pokochać – i tak pokierowała swoją biochemią, by
mieć pewność, że z tego związku urodzi się dziewczynka.
Od chwili poczęcia córka była przeznaczona do zgromadzenia Bene Gesserit. Corysta
wiedziała o tym, ale serce mówiło jej inaczej. Kiedy dziecko rosło w jej łonie, Corysta zaczęła
mieć złe przeczucia które dopadały ją zwłaszcza wtedy, gdy maleństwo poruszało się i kopało.
Będąc sama, poznała córkę, zanim się urodziła, i zaczęła sobie wyobrażać, że ją wychowa,
będzie dla niej tradycyjną matką, czego zgromadzenie zabraniało. Pomimo rygoryzmu, z jakim
realizowano różne programy eugeniczne, musiało być miejsce dla wyjątków, dla miłości.
Corysta codziennie przemawiała kojąco do płodu w swoim łonie, obdarzała go specjalnymi
błogosławieństwami. Stopniowo zaczęła myśleć o uchyleniu się od uciążliwych zobowiązań.
Pewnego wieczoru, śpiewając smętnie nienarodzonemu dziecku, podjęła brzemienną w
skutki decyzję zatrzymania go. Nie odda dziewczynki piastunkom, jak jej nakazano. Uciekła i
urodziła dziecko w nieoświetlonej kryjówce, jak zwierzę. Surowa piastunka Monaya odkryła to
miejsce i wpadła tam z oddziałem czarno odzianych strażniczek. Zabrały noworodka, który tylko
parę godzin mógł się cieszyć macierzyńską miłością, i Corysta nigdy już nie ujrzała córki.
Ledwie pamiętała późniejszy lot na Buzzella, gdzie porzucono ją wraz z innymi
odtrąconymi siostrami, by przez resztę życia uczestniczyła w „programie pokuty”. Przez te
wszystkie lata spędzone na otoczonym przez ocean skrawku czarnej ziemi nie większym od
więziennego dziedzińca nigdy nie przestała myśleć o utraconej córce.
Potem, niczym ścierwojady, napłynęły Dostojne Matrony i zamordowały mnóstwo Bene
Gesserit zesłanych na tę planetę. Oszczędziły jedynie garstkę sióstr, by zaprząc je do
niewolniczej pracy.
Kiedy tylko obrzydliwa woń jodu zapowiadała przybycie fibiańskich nadzorców, Corysta
pracowała szybciej przy sortowaniu drogich kamieni według ich rozmiaru i koloru. Za jej
plecami przechodził, oddychając ciężko przez skrzela, które wchłaniały tlen z powietrza zamiast
z morskiej wody, wilgotny ryboczłowiek. Obawiając się kary, Corysta nigdy na niego nie
patrzyła.
W pierwszym roku zsyłki była wściekła i cały czas obmyślała sposób odzyskania dziecka.
Stopniowo straciła jednak nadzieję i pogodziła się z losem. Przez lata żyła tylko bieżącą chwilą,
z rzadka jedynie wracając myślami do błędów przeszłości, jak ktoś, kto martwi się chwiejącym
się zębem. Głębiny Buzzella stały się granicami jej świata.
Ani ona, ani inne pozostałe przy życiu siostry nie poławiały kamieni. Robili to Fibianie.
Te genetycznie zmodyfikowane istoty stworzone podczas Rozproszenia, hybrydy ludzi i
zwierząt ziemnowodnych, miały głowy o kształcie zbliżonym do pocisku, szczupłe i opływowe
ciała oraz gładką zieloną skórę, która opalizowała jak oliwa. Corysta była nimi zafascynowana,
ale bała się ich.
Wiele lat temu uratowała z morza porzucone fibiańskie dziecko. Ukryła je w swojej
prostej chacie i całymi miesiącami się nim opiekowała. Przywróciła „Dziecko Morza” do
zdrowia, ale potem, niczym echo jej wcześniejszych przeżyć, Dostojne Matrony odebrały je.
Dowiedziawszy się o jej przeszłości, dziwki drwiły z niej, nazywając ją „kobietą, która
straciła dwoje dzieci”. Otwarcie z niej szydziły, natomiast towarzyszki niedoli skrycie ją
podziwiały...
Wstrząśnięta Murbella zakończyła kontakt z okrytą hańbą siostrą i zorientowała się, że
trwał on zaledwie chwilę. Stojąc przed nią, Corysta zamrugała ze zdziwienia, zalana potopem
informacji. Przekazywanie było procesem dwukierunkowym, więc ukarana Bene Gesserit
wiedziała teraz wszystko to co Matka Dowodząca. Była to gra, którą Murbella świadomie
podjęła.
Biorąc pod uwagę, jak szybko walkirie zabezpieczały wszystkie słabe punkty, Murbella
była pewna, że nowe zgromadzenie żeńskie może z łatwością zająć się pozyskiwaniem
kojotytów. Zostawią na orbicie pewne siły do obrony planety, przekonają ocalałe Dostojne
Matrony, by przeszły na ich stronę, albo je zabiją i wrócą do pracy. Rozejrzała się, szukając
fibiańskich strażników, ale po przybyciu walkirii skryli się w głębinach. Dzięki połączeniu z
Corystą wiedziała wszystko, co musiała wiedzieć.
– Matko Wielebna Corysto – powiedziała – mianuję cię nadzorczynią wydobycia
kojotytów. Wiem, że zdajesz sobie sprawę z wielu uchybień i znasz sposoby usprawnienia tego
procesu.
Kobieta skinęła głową. Jej oczy błyszczały dumą, że Murbella zaufała jej i powierzyła
nowe obowiązki. Poczerwieniała ze złości Skira ledwie panowała nad sobą.
– Jeśli któraś z pozostałych Dostojnych Matron będzie sprawiać problemy, pozwalam ci ją
zgładzić.
Dwa dni później, zadowolona z wprowadzonych zmian i gotowa do powrotu na
Kapitularz, Murbella szła o zmroku przez podniszczoną osadę. Minęła zamknięte szopy, w
których trzymano kojotyty, i bezładne zbiorowisko pomieszczeń mieszkalnych i
administracyjnych. W miedzianym blasku zachodu słońca szybko zapadała noc i w budynkach
zapalały się lumisfery.
Z głębokiego cienia szopy ze sprzętem i z drzwi ciemnego budynku wynurzyły się cztery
Dostojne Matrony. Chociaż się skradały, Murbella od razu je zauważyła. Widać było, że mają
złowrogie zamiary.
Czując mrowienie w całym ciele, gotowa do walki, przyglądała im się z pogardą. Kobiety
szły w jej stronę, ufne w przewagę liczebną, chociaż Dostojne Matrony rzadko walczyły
skutecznie jako zespół. Walka z kilkoma z nich byłaby zwykłą awanturą.
Przeciwniczki rzuciły się na nią. Wirując tak szybko, że jej postać zamazywała się w
oczach, Murbella kilkakrotnie powaliła całą czwórkę. Była to synteza metod walki Bene Gesserit
i sztuczek Dostojnych Matron wzbogacona technikami mistrzów miecza – to samo mogłaby
zrobić każda z walkirii.
Po niespełna minucie napastniczki leżały martwe. Z szop ze sprzętem wysypała się jeszcze
jedna grupa rozzłoszczonych Dostojnych Matron. Murbella przygotowała się do poważniejszego
starcia i głośno roześmiała. Czuła, jak całe jej ciało spręża się do walki.
– Chcecie, żebym zabiła was wszystkie? A może powinnam zostawić jedną przy życiu
jako świadka, żeby zniechęcić pozostałe do tych durnych zachowań? Która jeszcze spróbuje?
Spróbowały jeszcze dwie i jeszcze dwie zginęły. Reszta, zmieszana, cofnęła się. Chcąc
mieć pewność, że jej przesłanie zapadnie im w pamięć, Murbella zapytała drwiąco:
– Która jeszcze chce się ze mną zmierzyć? – Wskazała leżące ciała. – Tych sześć
otrzymało już nauczkę.
Żadna nie podjęła wyzwania.
TRZYNAŚCIE LAT
PO UCIECZCE
Z KAPITULARZA
Przyjaciel może się w jednej chwili stać rywalem albo groźnym wrogiem. Prawdopodobieństwo
tego trzeba cały czas analizować, by nie dać się wziąć przez zaskoczenie.
– Duncan Idaho, spostrzeżenie mentata
Rabbi szedł spiesznie korytarzem ze zwojem pod pachą.
– Ilu jeszcze stworzycie? – mruknął.
Przedstawił swoje argumenty, czerpiąc dowody z pism talmudycznych, ale nie zrobiły one
żadnego wrażenia na Bene Gesserit. Siostry mogły przytoczyć tyle samo niejasnych proroctw co
on i wprawić go w zakłopotanie jeszcze większym mistycyzmem.
Kiedy Duncan Idaho mijał żwawego starca w okularach, zmierzającego w sobie tylko
znanym kierunku, rabbi był tak pogrążony w myślach, że nawet go nie zauważył. „W ciągu lat
widok rabbiego w pobliżu ośrodka medycznego i żłobka dla gholi stał się powszedni. Kilka razy
w tygodniu starzec zaglądał do kadzi aksolotlowych i modlił się nad kobietą, którą znał jako
Rebeccę, zerkając przy okazji na grupkę dziwnych, urodzonych w kadziach dzieci. Chociaż był
zupełnie nieszkodliwy, wydawało się, że pozbawiony jest kontaktu z otoczeniem i trzyma się
kurczowo rzeczywistości, która istnieje jedynie w jego umyśle i przejawia się w jego poczuciu
winy.
Kiedy rabbi odszedł, również Duncan przyjrzał się gholom, które zachowywały się jak
normalne dzieci. Wszystkie były niezwykle bystre, ale nieświadome swoich poprzednich
osobowości. Tleilaxański mistrz Scytale trzymał swojego gholę z dala od pozostałych, ale osiem
gholi postaci historycznych, w wieku od roku do siedmiu lat, wychowywano razem. Wszystkie
były bezbłędnymi kopiami komórkowymi.
Duncan jedyny pamiętał ich takimi, jacy byli za swego pierwszego życia. Paul Atryda,
lady Jessika, Thufir Hawat, Chani, Stilgar, Liet-Kynes, doktor Yueh i malutki Leto II. Teraz byli
tylko dziećmi, niewinnymi i słodkimi, i tworzyli niekonwencjonalną grupę w wieku zupełnie
nieprzystającym do ich pierwotnych istnień. Paul bawił się właśnie w jasnym pomieszczeniu z
młodszą od siebie matką, rozstawiając wokół modelu zamku żołnierzyki i sprzęt wojskowy.
Ghola Paula, najstarszy, był spokojny, inteligentny i pełen ciekawości. Wyglądał
dokładnie tak jak utrwalone na archiwalnych obrazach Bene Gesserit dziecko, które pierwsze
lata życia spędziło w zamku Kaladan. Duncan dobrze go pamiętał.
Decyzja stworzenia następnego gholi – Jessiki – wywołała na statku pozaprzestrzennym
wielką dyskusję. W swoim pierwszym życiu lady Jessika wprowadziła kompletny zamęt w
starannych planach eugenicznych zgromadzenia żeńskiego. Kierując się własnym sumieniem i
sercem, podjęła pochopne decyzje i zmusiła Bene Gesserit do rewizji liczących setki lat
projektów. Niektóre zwolenniczki Szieny uważały, że rady i wkład Jessiki mogą się okazać
bezcenne, inne się z tym nie zgodziły i gwałtownie protestowały.
Potem Teg i Duncan usilnie opowiadali się za powrotem Thufira Hawata, wiedząc, że ten
mentat i wojownik może im pomóc w krytycznym momencie bitwy. Chcieli też księcia Leto
Atrydy, innego wielkiego wodza, chociaż początkowo były trudności z materiałem
komórkowym.
Jednym z priorytetów było również odtworzenie ukochanej Muad’Diba, Chani, już choćby
tylko po to, by zapanowała nad potężnym Kwisatz Haderach, gdyby zaczął wykazywać oznaki
tego, czego się najbardziej obawiały. Ale bardzo mało wiedziały o tej dziewczynie. Była córką
Fremenki, stąd w archiwach Bene Gesserit nie było żadnych wzmianek o wczesnym okresie jej
życia i znaczna część jej przeszłości pozostawała tajemnicą. Wyrywkowe informacje dotyczyły
jej późniejszego związku z Paulem i faktu, że była dzieckiem Lieta-Kynesa, planetologa
wizjonera, który zmobilizował mieszkańców Diuny do przekształcenia tego pustynnego świata w
żyzny ogród.
Teraz był tu również on, dwa lata młodszy od własnej córki... „Musimy zrezygnować z
naszych utartych pojęć dotyczących rodziny” – pomyślał Duncan. Szczegóły wieku i zawiłych
kwestii rodzicielstwa nie były dziwniejsze od samego istnienia tych dzieci.
Komitet Bene Gesserit postanowił przywrócić do życia Lieta-Kynesa z powodu jego daru
długookresowego myślenia i planowania na dużą skalę. Z podobnych względów siostry
wskrzesiły rok później wielkiego przywódcę Fremenów – Stilgara.
Był tam też ghola Wellingtona Yuego, wielkiego zdrajcy, który doprowadził do upadku
rodu Atrydów i przyczynił się do śmierci księcia Leto. Historia napiętnowała Yuego, Duncan nie
rozumiał więc, co skłoniło zgromadzenie do wskrzeszenia go. Dlaczego Yueh, a nie, na
przykład, Gurney Halleck? Być może Bene Gesserit po prostu uważały, że to interesujący
eksperyment, precedens.
„Tak wiele jest tutaj historycznych postaci – pomyślał Duncan. – Włącznie ze mną”.
Zerknął na znajdujący się wysoko na ścianie panel kamer podglądowych. Żłobek, ośrodek
medyczny i pokój zabaw były dokładnie monitorowane za pomocą takiego sprzętu. Kiedy
Duncan przyglądał im się w milczeniu, zobaczył, że ghole, jeden po drugim, zauważyły jego
obecność. Popatrzyły na niego oczami dorosłych w ciałach dzieci, po czym wróciły do zabawy,
przepychania się, gier i eksperymentowania z zabawkami.
Chociaż zachowania te wydawały się zupełnie normalne, grupa cenzorek sumiennie
odnotowywała wszystkie interakcje i wybór zabawek, każdą dziecięcą sprzeczkę. Zapisywały
preferencje kolorów, kiełkujące przyjaźnie i analizowały wszystkie wyniki, starając się odkryć
ich możliwe znaczenie.
Do pokoju wszedł baszar Miles Teg, jeszcze jedna wskrzeszona legenda. Był o pół głowy
wyższy od Duncana, ubrany w ciemne spodnie i białą koszulę ze złotym emblematem
wybuchającej gwiazdy na kołnierzu, oznaką jego byłego stopnia.
– Nigdy nie mogę się nadziwić, widząc ich, Miles – rzekł Idaho. – Nasuwa mi się myśl, że
bawimy się w Boga, głosując na to, kogo wskrzesić, a kogo zatrzymać w komórkowym areszcie.
– Niektóre decyzje były oczywiste. Chociaż były tam ich komórki, nie przyszło nam do
głowy stworzyć drugiego barona Harkonnena hrabiego Fenringa czy Pitera de Vries.
Teg zmarszczył z dezaprobatą brwi na widok czarnowłosego berbecia Leto II, płaczącego
po zabraniu mu miniatury czerwia pustyni przez trzyletniego Lieta-Kynesa.
– Kochałem małego Leto i jego siostrę Ganimę, kiedy byli osieroconymi bliźniętami. A
jako Bóg Imperator Leto wiele razy mnie zabił – powiedział Duncan. – Gdy ten mały ghola
patrzy na mnie, myślę niekiedy, że już odzyskał pamięć z okresu tyranii. – Potrząsnął głową.
– Niektóre z bardziej konserwatywnych sióstr już twierdzą, że stworzyliśmy potwora –
rzekł Teg. Leto II, chociaż mniejszy od Kynesa, zaciekle walczył o zabawkę. – Jego śmierć
doprowadziła do Rozproszenia, Czasów Głodu... a teraz tym wielkim, lekkomyślnym exodusem
sprowokowaliśmy wroga, by ruszył na nas. Czy to naprawdę możliwy do przyjęcia koniec jego
Złotego Szlaku?
Duncan uniósł brwi.
– Kto może powiedzieć, czy dotarliśmy do kresu Złotego Szlaku? – rzekł z zadumą jak
mentat do mentata. – Chociaż minęło tyle czasu, może to nadal być część planu Leto. Nie
lekceważyłbym jego zdolności jasnowidzenia.
Jako że sami byli gholami, wzięli na siebie z Tegiem odpowiedzialność za wypełnienie
wielu obowiązków programu. Prawdziwe trudności pojawią się dopiero za kilkanaście lat, kiedy
te dzieci dojrzeją na tyle, by można je było przygotować do obudzenia wspomnień. Duncan
nalegał, by zamiast ukrywać przed małymi gholami informacje, zapewnić im pełny dostęp do
danych o ich pierwowzorach w nadziei, że dzięki temu będzie można szybciej przekształcić ich
w skuteczną broń.
Te dzieci były jednak obosieczną bronią. Mogły mieć w rękach klucze do ocalenia statku
pozaprzestrzennego podczas przyszłych kryzysów, ale mogły też stać się przyczyną zagrożeń.
Nowe ghole były nie tylko ludźmi z krwi i kości, nie tylko indywidualnymi osobowościami.
Stanowiły oszałamiający potencjał talentów.
Teg wmaszerował do pokoju, jakby podjął decyzję godną dowódcy, rozdzielił kłócącą się
dwójkę i znalazł dodatkowe zabawki, by miała się czym zająć.
Przyglądając się temu, Duncan przypomniał sobie, ile razy próbował zabić Boga
Imperatora i ile razy Leto II wskrzeszał go jako gholę. Patrząc na to roczne dziecko, pomyślał:
„Jeśli ktokolwiek znajdzie jakiś sposób, by żyć wiecznie, będzie to on”.
Każdy osąd balansuje na granicy błędu. Twierdzić, że ma się wiedzę absolutną, to stać się
potworem. Zdobywanie wiedzy jest niekończącą się przygodą na skraju niepewności.
– Leto II Atryda, Bóg Imperator
Znad oceanu na pustynię, z niebieskiej planety na brązowy piasek. Opuściwszy świeżo
podbitego Buzzella, Murbella wróciła na Kapitularz nadzorować przemianę kwitnącego świata w
pustkowie.
Wzięła z twierdzy ornitopter i sama go pilotowała. Leciała nad szybko wkraczającymi na
nowe połacie wydmami, gdzie rozciągało się królestwo czerwi. Patrzyła na kruche, bezlistne
gałęzie drzew, które dawniej tworzyły gęsty las. Ich pnie sterczały w górę niczym ręce tonących,
jakby starały się wydobyć z napierających powoli niszczycielskich fal piasku. Wkrótce pustynia
– na swój sposób piękna – obejmie całą planetę, tak jak na Rakis.
– Postanowiłam doprowadzić do jak najszybszej zagłady ekosystemów – powiedziała
Odrade w jej wnętrzu. – Była to humanitarna decyzja.
– Łatwiej jest stworzyć pustynię niż ogród.
– Nie było to wcale łatwe. Niełatwe dla Kapitularza i niełatwe dla mojego sumienia.
– Ani dla mojego. – Murbella przyglądała się jałowej pustce. W dole leżały kości
środowiska, wysychając na kamień w gorących promieniach słońca. To wszystko było częścią
szczegółowego planu Bene Gesserit. – Ale musimy to zrobić, by mieć przyprawę. By mieć
władzę. By mieć kontrolę. By skłonić Gildię Kosmiczną, KHOAM, Richese i rządy wszystkich
planet do wykonywania naszych rozkazów.
– Na tym polega przetrwanie, dziecko.
Jeszcze kilka miesięcy wcześniej cały ten obszar porastał las. Dbając o to, by nie
zmarnować swoich kurczących się zasobów naturalnych, siostry zaczęły wycinkę zaraz po
obumarciu drzew, ale pustynia rozszerzała się zbyt szybko i nie dała im tego dokończyć. Teraz
brygady z typową dla Bene Gesserit wydajnością wytyczały w piasku drogi i wjeżdżały do
martwego lasu dużymi ciągnikami. Karczowały pnie, cięły suche gałęzie i wywoziły drewno na
opał i jako budulec. Obumarłe drzewa nie były już częścią zdolnego do życia ekosystemu,
zgromadzenie wykorzysta je więc jako surowiec. Murbella nie cierpiała marnotrawstwa.
Skręciła nad szerszy rejon wydm, które zdawały się ciągnąć bez końca jedna za drugą
niczym zastygłe w czasie potężne fale oceanu. Były one jednak zawsze w ruchu, mieląc jak
potwornie powolne tsunami niezliczone drobiny krzemionki. Piasek i żyzne gleby niezmiennie
odprawiały kosmiczny taniec, w którym każda strona usiłowała prowadzić. Tak jak teraz
Dostojne Matrony i Bene Gesserit.
Myśli Matki Dowodzącej zwróciły się ku Bellondzie i Dorii, które zostały zmuszone do
współdziałania dla dobra zgromadzenia. Od lat nadzorowały razem zbieranie przyprawy, chociaż
wiedziała, że nadal nienawidzą wspólnej pracy. Murbella leciała właśnie do nich w
nieoznakowanym ornitopterze z niezapowiedzianą wizytą.
Dostrzegła w dole robotników oraz obcoświatowy personel pomocniczy wznoszący
tymczasowy obóz zbieraczy przyprawy na płacie pomarańczowego piasku. Żyła świeżej
przyprawy była duża jak na Kapitularz, choć mała jak na dawny poziom wydobycia na Rakis, i
stanowiła zaledwie drobinę w porównaniu z ilościami, które niegdyś produkowali Tleilaxanie w
kadziach aksolotlowych. Ale jej płaty rosły, podobnie jak wytwarzające ją czerwie.
Wybrawszy miejsce do lądowania, Matka Dowodząca przechyliła ornitopter i zmniejszyła
tempo pracy skrzydeł. Zobaczyła obie dyrektorki programu zbioru przyprawy stojące razem na
piasku i gromadzące próbki krzemu czy bakteriologiczne do analizy laboratoryjnej. W strefie
pustynnej założono już kilka stacji badawczych pozwalających zespołom naukowców
analizować możliwe wybuchy przyprawy. Na rozmieszczenie czekał sprzęt do zbierania – nie
ogromne, unoszące się nad powierzchnią zgarniarki i kombajny gąsienicowe używane na Rakis,
lecz małe zdrapywarki i żniwiarki.
Po lądowaniu Murbella siedziała w kabinie, nie będąc jeszcze gotowa wyjść z ornitoptera.
Do maszyny podeszła ciężkim krokiem Bellonda, otrzepując kurz z roboczego ubrania. Za nią
zbliżyła się Doria z wyrazem irytacji na opalonej twarzy, patrząc z ukosa na światło słoneczne
odbijające się od kokpitu.
Wyłoniwszy się w końcu z kabiny, Murbella wciągnęła ciepłe, suche powietrze, które
bardziej pachniało gorzkim kurzem niż melanżem.
– Tutaj, na pustyni, mam poczucie wiecznego spokoju – stwierdziła.
– Żałuję, że ja nie mam takiego poczucia. – Doria opuściła na piasek swój ciężki plecak i
sprzęt. – Kiedy wyznaczysz kogoś innego do kierowania pracami przy zbieraniu przyprawy?
– Mnie jest tu całkiem dobrze – powiedziała Bellonda głównie po to, by zirytować Dorię.
Murbella westchnęła. Ta ich ustawiczna rywalizacja i wzajemne docinki!
– Potrzebujemy przyprawy i kojotytów oraz współpracy – powiedziała. – Pokaż mi, Dorio,
że na to zasługujesz, a może wyślę cię na Buzzella, gdzie będziesz mogła narzekać na chłód i
wilgoć zamiast na upał i suszę. Na razie będziesz pracowała tutaj. Z Bellondą. A ty, Bell,
pamiętaj, kim jesteś, i zrób z Dorii wyróżniającą się siostrę.
Wiatr dmuchnął im w twarze kłującym piaskiem, ale Murbella zmusiła się, by nawet nie
mrugnąć. Bellonda i Doria stały obok siebie, walcząc z niezadowoleniem. Była Dostojna
Matrona pierwsza skinęła szorstko głową.
– Ty jesteś Matką Dowodzącą – powiedziała.
Wróciwszy do twierdzy, Murbella poszła do swojej pracowni przestudiować drobiazgowe
przewidywania Bellondy dotyczące tego, o ile więcej przyprawy będą mogły zbierać w
nadchodzących latach na nowej pustyni i jak szybko wzrośnie wydajność. Nowe zgromadzenie
żeńskie sprzedawało przyprawę ze swoich zapasów szerokim rzeszom odbiorców, by
mieszkańcy innych planet byli przekonani, że ma jej niewyczerpane zasoby. Z czasem mogły się
one jednak skurczyć do cynamonowego posmaku. Porównała ich wartość z zyskami, które
zaczynały płynąć z wydobycia kojotytów na Buzzellu, i sumami, których żądały fabryki na
Richese.
Na zewnątrz, za oknami twierdzy, widziała dalekie, bezgłośne mignięcia błyskawic, jakby
bogowie stłumili dźwięki zmiany pogody. Potem, niczym w odpowiedzi na to, co pomyślała,
suchy wiatr zaczął tłuc o ściany, a towarzyszyły temu uderzenia piorunów. Podeszła do okna i
spojrzała na wirujące tumany kurzu oraz nieliczne suche liście niesione przez podmuchy ścieżką
między budynkami.
Burza przybrała na sile i o zakurzony plaz zaczęły niespodziewanie bębnić duże krople
deszczu, wymywając pasma w nagromadzonym na nim pyle. Pogoda na Kapitularzu już od lat
była zmienna, ale Murbella nie przypominała sobie, by kontrola pogody planowała ulewę nad
twierdzą. Nie pamiętała, kiedy ostatnio tak padało. Nieoczekiwana burza.
Poza planetą zbierało się wiele groźnych burz, nie tylko nadciągający wróg. Na
rozmaitych światach pozostawały niczym ropiejące rany najsilniejsze twierdze Dostojnych
Matron. I nadal nikt nie wiedział, skąd przybyły te kobiety ani czym sprowokowały
nieustępliwego wroga.
Ludzkość od zbyt dawna ewoluowała w złym kierunku, podążając ślepą drogą – Złotym
Szlakiem – i zniszczenia mogły być nieodwracalne. Murbella obawiała się, że skoro nadciągał
zewnętrzny wróg, ludzie mogli już stać na krawędzi najstraszliwszej burzy: Kralizeku, arafela,
Armagedonu, Ragnaroka. Jakkolwiek ją zwać, oznaczała koniec wszechświata i ciemność.
Deszcz trwał tylko parę minut, ale wiatr wył do późna w noc.
Czy nasi wrogowie pojawiają się w naturalny sposób, czy też tworzymy ich sobie naszymi
działaniami?
– Matka Przełożona Alma Mavis Taraza,
archiwa Bene Gesserit, zapiski udostępnione akolitkom
Już samo istnienie gholi Leto II było dla Garimi obrazą. Mały Tyran! Dziecko z zagładą
rodzaju ludzkiego w genach! Ile jeszcze będą musiały znieść przypomnień o hańbie Bene
Gesserit i niepowodzeniach ludzkości? Jak siostry mogły nie chcieć uczyć się na błędach? Ślepa
pycha i głupota!
Garimi i jej sojuszniczki o zdecydowanie konserwatywnych poglądach od początku z
oczywistych względów występowały przeciwko pomysłowi stworzenia gholi historycznych
postaci. Przeżyły już one swój czas. „Wiele z nich wyrządziło ogromne szkody i wywróciło
wszechświat do góry nogami. Najgorszy był Leto II – Bóg Imperator Diuny, który stał się znany
jako Tyran.
Garimi zadrżała na myśl o niewyobrażalnie wielkim ryzyku, jakie podejmowała Sziena.
Nawet Paul Atryda, długo oczekiwany, a jednak niepoddający się kontroli Kwisatz Haderach,
nie spowodował tylu zniszczeń co Leto II. Paul zachował przynajmniej odrobinę ostrożności,
podtrzymując część swojego człowieczeństwa i nie chcąc robić tych strasznych rzeczy, których
dopuścił się później jego syn. Muad’Dib miał przynajmniej tyle przyzwoitości, by czuć się
winnym.
Ale nie Leto II.
Tyran już na początku wyzbył się człowieczeństwa. Przyjął bez wyrzutów sumienia
przerażające skutki połączenia z czerwiem i posuwał się obraną drogą, przeorując historię
niczym trąba powietrzna i rozrzucając wokół siebie ofiary jak plewy.
Nawet on wiedział, jak będzie znienawidzony, skoro rzekł: „Jestem konieczny, byście już
nigdy w dziejach nie potrzebowali kogoś takiego jak ja”.
A teraz Sziena sprowadziła z powrotem tego potwora mimo ryzyka, że może wyrządzić
jeszcze więcej szkód! Ale Duncan, Teg, Sziena i inni uważali, że Leto II może być
najpotężniejszym z gholi. Najpotężniejszym? Raczej najniebezpieczniejszym! W tej chwili Leto
był tylko rocznym dzieckiem w żłobku, słabym i bezradnym.
Nigdy już nie będzie taki bezbronny.
Garimi i jej wierne siostry postanowiły bez zwłoki przystąpić do działania. Z moralnego
punktu widzenia nie miały wyboru – musiały go zniszczyć.
Wraz z barczystą Stuką przemykała się ciemnymi korytarzami Itaki. Przez wzgląd na
odwieczny ludzki rytm biologiczny „kapitan” Duncan zarządził regularne zmiany jasnego
oświetlenia i ciemności, które miały symulować następowanie nocy po dniu. Chociaż trzymanie
się takiego zegara nie było konieczne, większość osób na pokładzie uznała, że jest to dogodne ze
społecznego punktu widzenia.
Kobiety skradały się, skręcając za narożniki i opuszczając się windami z jednego pokładu
na drugi. Podczas gdy większość pasażerów gotowała się do snu, Garimi i Stuka weszły do
cichego żłobka obok drogich pomieszczeń medycznych. Dwuletni Stilgar i trzyletni Liet-Kynes
byli w pokoju dziecinnym, a pozostałych pięcioro małych gholi z opiekunkami. Leto II był
jedynym dzieckiem przebywającym obecnie w żłobku, chociaż w końcu kadzie aksolotlowe
stworzą następne.
Wykorzystując wiedzę o urządzeniach kierujących systemami statku, Garimi zrobiła ze
stacji w holu obejście kamer obserwacyjnych. Nie chciała, by został jakikolwiek zapis zbrodni,
którą miała popełnić ze Stuką, choć wiedziała, że niedługo uda jej się utrzymać to w sekrecie. Na
pokładzie było wiele Prawdomówczyń. Mogły wytropić morderczynie sprawdzonymi metodami
śledczymi, nawet gdyby musiały przepytać wszystkich uciekinierów na statku.
Garimi dokonała wyboru. Również Stuka przysięgła, że odda życie za słuszną sprawę. A
Garimi wiedziała, że gdyby im się nie udało, co najmniej tuzin innych sióstr chętnie zrobi to
samo, jeśli będą miały szansę.
Spojrzała na przyjaciółkę i partnerkę.
– Jesteś na to gotowa?
Szeroka twarz Stuki, chociaż młoda i gładka, zdawała się nieskończenie stara i smutna.
– Pogodziłam się z tym. – Wzięła głęboki oddech. – Nie wolno się bać. Strach zabija
duszę.
Odmówiły wspólnie resztę litanii. Garimi stwierdziła, że ta modlitwa nigdy nie przestała
być przydatna.
Przy wyłączonych kamerach weszły do żłobka tak ostrożnie i cicho, jak na to pozwalała
cała moc Bene Gesserit, którą udało im się przywołać. W jednej z małych, monitorowanych
kołysek leżał Leto. Wyglądał jak normalne dziecko, tak niewinne.
„Niewinne!” – pomyślała z sarkazmem Garimi. Jak zwodnicze mogą być pozory.
Bez wątpienia nie potrzebowała pomocy Stuki. Uduszenie tego małego potwora powinno
być dość proste. Mimo to dwie rozeźlone Bene Gesserit podtrzymywały nawzajem swą pewność
siebie.
Stuka popatrzyła na dziecko.
– W pierwotnym istnieniu Tyrana jego matka zmarła przy porodzie – szepnęła do
towarzyszki – a jakiś maskaradnik próbował zamordować bliźnięta już parę godzin po tym, jak
przyszły na świat. Ich niewidomy ojciec udał się na pustynię, powierzając wychowanie dzieci
innym. Ani Leto, ani jego siostra nie znaleźli się nigdy w ciepłych objęciach rodziców.
Garimi rzuciła jej gorzkie spojrzenie.
– Nie zaczynaj mnie zmiękczać – powiedziała chropawym głosem. – To coś więcej niż
tylko niemowlę. W tym łóżeczku leży bestia, nie zwykłe dziecko.
– Ale nie wiemy, gdzie i kiedy Tleilaxanie zdobyli komórki do stworzenia tego gholi. Jak
mogliby ukraść skrawki skóry potężnego Boga Imperatora? Jeśli naprawdę pochodzą one od
niego, dlaczego nie urodził się jako pół człowiek, pół czerw? Jest bardziej prawdopodobne, że
przechowali w sekrecie próbki komórek Leto sprzed jego przemiany. Znaczy to, że dziecko jest
wciąż niewinne, bo zostały one pobrane z jego niewinnego ciała. Nawet kiedy odzyska
wspomnienia, nie będzie znienawidzonym Bogiem Imperatorem.
Garimi spiorunowała ją wzrokiem.
– Odważymy się podjąć to ryzyko czy nie? Już jako dzieci Leto II i jego siostra Ganima
mieli szczególną, budzącą strach i podziw moc jasnowidzenia. A poza tym, bez względu na inne
sprawy, to Atryda. Nadal ma wszystkie genetyczne markery, które doprowadziły do powstania
dwóch niebezpiecznych Kwisatz Haderach. Temu nie można zaprzeczyć!
Mówiła coraz głośniej. Zerknąwszy na przebudzone dziecko, ujrzała jego błyszczące oczy,
wpatrzone w nią ze zdumiewającą przenikliwością, i lekko rozchylone usta. Zdawał się
wiedzieć, po co przyszła. Rozpoznał ją... a mimo to nawet się nie wzdrygnął.
– Jeśli jest jasnowidzem – powiedziała niepewnie Stuka – to może wie, co chcemy z nim
zrobić.
– Myślałam o tym samym.
Jakby w odpowiedzi na te słowa rozległ się pisk jednego z systemów alarmowych i Garimi
rzuciła się do układu sterowania, by je obejść. Nie mogła pozwolić, by jakiś sygnał zaalarmował
lekarki Akademii Suka.
– Szybko! – krzyknęła do Stuki. – Nie mamy czasu. Zrób to zaraz... albo ja to zrobię!
Druga kobieta chwyciła grubą poduszkę i uniosła ją nad dziecko. Garimi gorączkowo
pracowała przy panelu sterowania systemami alarmowymi, kiedy jej towarzyszka przycisnęła
poduszkę do twarzy Leto, by go udusić.
Naraz Stuka wrzasnęła i Garimi szybko się obróciła. Dostrzegła mignięcie
jasnobrązowych segmentów, wijący się kształt, który uniósł się z monitorowanego łóżeczka.
Stuka cofnęła się w panice. Poduszka w jej rękach była w strzępach.
Garimi nie mogła uwierzyć w to, co się działo na jej oczach. Wydawało jej się, że widzi
podwójnie, jakby w tym samym czasie i miejscu rozgrywały się dwa różne wydarzenia. Z
łóżeczka wystrzelił łeb o szerokiej paszczy najeżonej drobnymi, krystalicznymi zębami i uderzył
barczystą kobietę w bok. Trysnęła krew. Ciężko dysząc, Stuka złapała się za zranione miejsce.
Kły rozpruły jej suknię i rozcięły skórę oraz mięśnie aż do żeber.
Potykając się, Garimi rzuciła się naprzód, ale kiedy znalazła się przy łóżeczku, zobaczyła
tam tylko leżącego cicho Leto. Chłopiec odwrócił się, przyglądając się jej spokojnie
błyszczącymi oczami.
Powstrzymując okrzyki bólu, Stuka zatamowała dzięki umiejętnościom Bene Gesserit
krew płynącą z rozszarpanego boku. Usiłowała zachować równowagę, kiedy z oczami
rozszerzonymi z przerażenia zatoczyła się do tyłu.
Garimi odwróciła od niej wzrok i ponownie spojrzała na dziecko. Czy naprawdę widziała,
jak Leto przemienia się w czerwia?
Kamery nie zrobiły żadnych ujęć. Nigdy nie będzie mogła dowieść tego, co zobaczyła. Ale
jak inaczej wytłumaczyć ranę Stuki?
– Kim jesteś, mały Tyranie? – szepnęła.
Nie dostrzegła śladów krwi ani na jego paluszkach, ani na ustach. Leto mrugnął do niej.
Drzwi żłobka otworzyły się z hukiem i do środka wpadł Duncan Idaho, a za nim dwie
opiekunki i Sziena. Stanął z twarzą pociemniałą z gniewu, zobaczył krew, pociętą na strzępy
poduszkę i niemowlę w łóżeczku.
– Co, do diabła, tutaj robicie?! – wrzasnął.
Garimi cofnęła się od łóżeczka, zachowując dystans i bojąc się, że mały Leto może znowu
zamienić się w czerwia z jej widzenia i zaatakować. Patrząc w płonące wściekłością oczy
Duncana, omal nie skłamała, że Stuka przyszła zabić dziecko i że ona, Garimi, zjawiła się tu w
samą porę, by je obronić. Ale to kłamstwo szybko wyszłoby na jaw podczas dochodzenia, więc
tylko wyprostowała się dumnie.
W odpowiedzi na alarm uruchomiony przez Duncana przybyła lekarka Akademii Suka.
Zbadawszy dziecko, podeszła do leżącej bez czucia na podłodze Stuki. Sziena zerwała z niej
poszarpaną suknię, odsłaniając głęboką ranę, która obficie krwawiła, zanim Stuce udało się w
przypływie energii to powstrzymać. Duncan i opiekunki patrzyli ze zdumieniem.
Garimi oderwała od niej wzrok, bojąc się teraz Leto bardziej niż przedtem. Wskazała ze
złością łóżeczko.
– Już wcześniej podejrzewałam, że to dziecko jest potworem. Teraz nie mam co do tego
żadnych wątpliwości.
Wbrew twierdzeniom egalitarystów nie wszyscy ludzie są tacy sami. Każdy z nas ma wyjątkowy
zbiór ukrytych zdolności. W czasach kryzysu musimy je odkryć, zanim będzie za późno.
– baszar Miles Teg
Podczas poruszenia po próbie zamachu na małego Leto Miles Teg obserwował walkę o
władzę, która – jak można było przewidzieć – rozgorzała wśród Bene Gesserit.
Ucieczka z Kapitularza spowodowała, że na pewien czas siostry zapomniały o dzielących
je różnicach, ale przez lata utworzyły się frakcje, które dokuczały jak niezaleczone rany. Z
upływem czasu schizma ogarniała coraz szersze kręgi, a klin między różne koterie wbijało
istnienie małych gholi. W ostatnich latach Teg zauważył we frakcji Garimi tlące się zarzewie
niezadowolenia i oporu. Kryzys wywołany zamachem na Leto II dolał oliwy do ognia.
Matka wychowała Tega na Lernajosie, wprowadzając go w metody Bene Gesserit. Janet
Roxbrough-Teg była lojalna wobec zgromadzenia żeńskiego, ale nie bezmyślnie. Nauczyła syna
użytecznych umiejętności, pokazała mu, jak się bronić przed sztuczkami Bene Gesserit, i
uświadomiła, jak te ambitne kobiety knują intrygi. Prawdziwa Bene Gesserit podjęłaby
wszystkie konieczne działania, by osiągnąć pożądany cel.
Ale próba zamordowania dziecka? Teg obawiał się, że nawet Sziena źle skalkulowała
ryzyko.
Garimi i Stuka stały z wyzywającymi minami na miejscach dla oskarżonych, nie zadając
sobie nawet trudu, by ukryć własną winę. Ciężkie drzwi dużej sali przesłuchań były zamknięte,
jakby ktoś się bał, że te dwie mogą spróbować uciec ze statku pozaprzestrzennego. Gęste
powietrze w odizolowanym pomieszczeniu miało gorzki, gryzący zapach melanżu wydzielanego
z potem. Pozostałe kobiety były wstrząśnięte i przynajmniej na razie, nawet najbardziej
konserwatywne frakcje zwróciły się przeciw Garimi.
– Wystąpiłyście przeciw zgromadzeniu! – Sziena była niewiele starsza od Garimi, ale jako
przywódczyni Bene Gesserit na statku promieniowała autorytetem sędziwego wieku. –
Zawiodłyście nasze zaufanie. Czy nie mamy już dość wrogów?
– Wydaje się, że nie wszystkich dostrzegasz, Szieno – odparła Garimi. – Tworzycie
nowych w naszych kadziach.
– Dopuściłyśmy głosy sprzeciwu i dyskusję, ale potem podjęłyśmy decyzję... jako Bene
Gesserit! Czyżbyś sama była tyranem, Garimi, który nie liczy się z wolą większości?
Nawet zagorzałe konserwatystki przyjęły to pomrukiem dezaprobaty. Garimi zacisnęła
dłonie tak mocno, że aż pobielały jej knykcie.
Przyglądał się temu, wykorzystując swoje mentackie umiejętności, Teg siedzący w
pierwszym rzędzie, obok Duncana. Plazmetalowa ławka była twarda, ale baszar prawie tego nie
czuł. Do pomieszczenia przyniesiono Leto II. Dziwnie ciche dziecko obserwowało błyszczącymi
oczami wszystko, co się działo wokół niego.
– Te ghole postaci historycznych – kontynuowała Sziena – mogą być naszą szansą na
przetrwanie, a wy próbowałyście zabić tego, który być może mógłby nam najbardziej pomóc!
Garimi zmarszczyła brwi.
– Moje odmienne zdanie w tej sprawie znajduje się w protokole, Szieno.
– Sprzeciw to jedno – powiedział Teg kategorycznym tonem. – Usiłowanie zabójstwa to
zupełnie co innego.
Garimi spiorunowała baszara wzrokiem za to, że jej przerwał.
– Czy to zabójstwo, kiedy zabija się nie człowieka, lecz potwora? – odezwała się Stuka.
– Uważaj, co mówisz – rzekł Duncan. – Baszar i ja też jesteśmy gholami.
– Nie nazywam go potworem dlatego, że jest gholą – powiedziała Garimi, wskazując
malucha. – Widziałyśmy go! Nosi w sobie czerwia! To niewinne dziecko przemieniło się w
stwora, który zaatakował Stukę. Wszyscy widzieliście jej rany!
– Owszem, i słyszeliśmy twoje świadczące o bujnej wyobraźni wyjaśnienie. – Głos Szieny
był pełen sceptycyzmu.
Garimi i Stuka wyglądały na głęboko obrażone. Zwróciły się do sióstr siedzących na
amfiteatralnie ustawionych ławach i uniosły ręce w błagalnym geście, szukając u nich poparcia.
– Nadal jesteśmy Bene Gesserit! Jesteśmy dobrze wyszkolone w obserwowaniu i
manipulowaniu wierzeniami i przesądami. Nie jesteśmy wystraszonymi dziećmi. To...
obrzydlistwo przeistoczyło się w czerwia, by obronić się przed Stuką! Możemy powtórzyć nasze
relacje przed Prawdomówczynią.
– Nie mam wątpliwości, że wierzycie w to, co – jak mówicie – widziałyście – powiedziała
Sziena.
– Ten mały ghola – wtrącił się Duncan, mówiąc z najwyższym spokojem – został
przebadany, jak wszystkie nowe ghole. Jego budowa komórkowa jest absolutnie normalna,
dokładnie taka, jak oczekiwaliśmy. Dwukrotnie sprawdziliśmy oryginalne komórki z kapsułki
zeroentropijnej Scytale’a. To Leto II i nic więcej.
– Nic więcej? – roześmiała się sarkastycznie Garimi. – Zupełnie jakby mało było tego, że
był Tyranem. Tleilaxanie mogli pomajstrować przy jego genach. Wśród reszty materiału
znaleźliśmy komórki maskaradników. Doskonale wiecie, że nie można im ufać.
W sali nie było tleilaxańskiego mistrza, nie mógł więc się bronić przed tymi oskarżeniami.
– Do takich ingerencji już dochodziło – przyznała Sziena, spojrzawszy na Duncana. –
Ghola może mieć niespodziewane zdolności albo bombę w środku.
Oczy wszystkich zwróciły się na Tega. Był już dorosły, ale nadal pamiętały, że został
stworzony w jednej z pierwszych kadzi aksolotlowych Bene Gesserit. Co do jego genów nie było
żadnych wątpliwości. Teg narodził się na nowo pod bezpośrednią kontrolą zgromadzenia i żaden
Tleilaxanin nie mógł wmieszać się do tego.
Nawet na Kapitularzu Bene Gesserit utrzymywały w ścisłej tajemnicy fakt, że Teg mógł
się poruszać z nieprawdopodobną szybkością, i nikt nie wiedział, że czasami przejawiał też
zdolność widzenia pola pozaprzestrzennego, które było niewidzialne dla najlepszych skanerów.
Jednak pomimo sprawdzonej lojalności baszara zgromadzenie żeńskie miało wobec niego zbyt
wiele podejrzeń. Wszędzie widziały koszmarne oznaki kolejnego Kwisatz Haderach.
„Bene Gesserit nie są jedynymi, które umieją trzymać różne sprawy w tajemnicy” –
pomyślał.
– Tak, wszyscy mamy ukryte zdolności – powiedział. – Tylko głupcy nie chcą
wykorzystywać swojego potencjału.
Sziena spojrzała twardo na surową, ciemnowłosą Garimi, która kiedyś była jej
przyjaciółką i protegowaną. Garimi skrzyżowała ramiona na piersi, starając się zapanować nad
widocznym wzburzeniem.
– W innych okolicznościach mogłabym skazać was na banicję – oznajmiła Sziena. – Nie
możemy sobie jednak pozwolić na uszczuplenie naszych szeregów. Dokąd miałybyśmy was
posłać? Na stracenie? Nie sądzę. Oddzieliłyśmy się już od kapituły, a w ciągu trzynastu lat, które
minęły od tamtej pory, urodziło nam się mało dzieci. Czy odważyłabym się zlikwidować ciebie,
Garimi, i twoje zwolenniczki? Niszczenia frakcji można by oczekiwać od słabego, opętanego
żądzą władzy kultu, a my przecież jesteśmy Bene Gesserit. Jesteśmy ponad to!
– Co wobec tego proponujesz? – Garimi opuściła miejsce dla oskarżonych i podeszła do
mównicy, na której stała Sziena. – Ja nie mogę ot tak, po prostu, wyrzec się swoich przekonań, a
ty nie możesz puścić płazem naszego przestępstwa.
– Ghole – wszystkie – zostaną jeszcze raz zbadane – odparła Sziena. – Jeśli okaże się, że
miałaś rację, twierdząc, że to dziecko jest zagrożeniem, nie było żadnego przestępstwa. Jeśli
jednak się mylisz, oficjalnie odwołasz swój sprzeciw. – Skrzyżowała ramiona na piersi niczym
lustrzane odbicie Garimi. – Zgromadzenie podjęło decyzję, a wy się jej przeciwstawiłyście.
Jestem w pełni przygotowana do stworzenia następnego gholi Leto II, a nawet dziesięciu, by
mieć pewność, że przynajmniej jeden przetrwa. Zabito jedenaście gholi Duncana, nim
powierzyłyśmy baszarowi zadanie chronienia go. Tego od nas chcesz, Garimi?
Jedyną odpowiedzią, ale tą, której potrzebowała Sziena, było przerażenie w oczach
zapytanej.
– Na razie zadanie czuwania nad Leto II, rolę jego strażniczki, powierzam tobie. Prawdę
mówiąc, od tej chwili jesteś odpowiedzialna jako naczelna opiekunka za bezpieczeństwo
wszystkich gholi.
Garimi i jej zwolenniczki były oszołomione. Sziena uśmiechnęła się na widok
niedowierzania na ich twarzach. Wszyscy w sali wiedzieli, że teraz odpowiedzialność za życie
rocznego chłopca ponosi wyłącznie Garimi. Teg nie zdołał powstrzymać uśmiechu. Sziena
obmyśliła karę idealnie w duchu Bene Gesserit. Garimi nie mogła pozwolić, by dziecku coś się
stało.
Zorientowawszy się, że wpadła w pułapkę, Garimi szorstko skinęła głową.
– Będę go obserwowała i odkryję, jakie niebezpieczeństwa się w nim czają. Spodziewam
się, że wtedy podejmiesz konieczne działania.
– Tylko konieczne.
Leto II, małe, bezradnie wyglądające dziecko – z zamkniętymi w jego głowie
wspomnieniami z trzech i pół tysiąca lat tyrańskich rządów – siedział niewinnie na wyściełanym
krześle.
Spojrzawszy raz jeszcze na Chaty kryte słomą w Cordeville, Sziena położyła się. To
zapadała w sen, to się budziła. W jej głowie kłębiły się niespokojne myśli. Od pewnego czasu
nie słyszała szeptu Sereny Butler ani Odrade, ale wyczuwała głębokie poruszenie w Innych
Wspomnieniach, narastający niepokój. Kiedy zmęczenie zasnuło myśli mgłą, doznała wrażenia,
że zamyka się wokół niej jakaś dziwna pułapka, wizja, która ją ogarnia, coś więcej niż sen.
Starała się obudzić, wyrwać, ale nie mogła.
Wokół niej wirowały brązy i szarości, za którymi ujrzała jasność przyciągającą ją niczym
magnes. Czuła, jak jakaś siła unosi jej ciało ponad te obracające się kolorowe plamy, ku światłu.
Napierały na nią dźwięki przypominające zawodzenie wiatru, a płuca wypełniła taka suchość, że
zaczęła kaszleć.
Nagle wszystko umilkło, wirujące plamy zniknęły i znalazła się na piasku, a wokół niej, aż
po horyzont, ciągnęły się wielkie, falujące wydmy. Czy była to Rakis z czasów jej dzieciństwa?
A może jakaś inna, jeszcze starsza planeta? O dziwo, chociaż stała boso, w nocnym stroju, nie
czuła ziemi pod stopami ani prażącego słońca nad głową. Jednak gardło miała zaschnięte.
Skoro otaczały ją puste wydmy, nie było sensu nigdzie iść ani biec. Czekała więc.
Pochyliła się i zaczerpnęła garść piasku. Podniósłszy wysoko rękę, rozchyliła palce, by przeciekł
między nimi, ale utworzył w powietrzu dziwną klepsydrę – jego drobiny opadały powoli przez
wyimaginowane zwężenie. Patrzyła, jak zaczyna się wypełniać niewidzialna dolna komora
klepsydry. Czyżby oznaczało to, że kończy się czas? Komu?
Przekonana, że nie jest to tylko sen, zastanawiała się, czy nie odbywa podróży w Inne
Wspomnienia, które składają się nie tylko z głosów, ale z rzeczywistych przeżyć. Odbierała tę
wizję wszystkimi zmysłami, jak realny świat. Czyżby weszła na ścieżkę prowadzącą do innego
wymiaru... tak jak statek pozaprzestrzenny, który w jakiś sposób wśliznął się do alternatywnego
wszechświata?
Stała pośrodku pustyni, a piasek nadal przesypywał się w niematerialnej klepsydrze. Jeśli
ten krajobraz ma być repliką Diuny, to czy nadciągnie czerw?
Na wierzchołku jednej z odległych wydm dostrzegła jakąś postać, kobietę poruszającą się
po piasku dobrze wyćwiczonym i celowo nierównym krokiem, jakby robiła to całe życie.
Nieznajoma zsunęła się po zboczu wydmy w stronę Szieny, a potem zniknęła w dolinie między
falistymi diunami. Parę minut później ukazała się ponownie, na bliższym kopcu piasku. Zeszła,
po czym wspięła się na następne wzgórze, coraz bardziej się zbliżając, rosnąc w oczach. Na
pierwszym planie nadal szemrał piasek wiszącej w powietrzu klepsydry.
W końcu kobieta wdrapała się na grzbiet ostatniej wydmy i szybko zeszła po jej zboczu od
strony Szieny. O dziwo, nie zostawiała na piasku żadnych śladów, a z jej stóp nie osypywały się
jego drobiny.
Teraz Sziena dostrzegła, że ma na sobie starodawny filtrak z czarnym kapturem. Mimo
nakrycia głowy kilka pasemek siwych włosów zsunęło się na jej twarz o tak chropawej i suchej
skórze, że wyglądała jak kawał drewna wyrzuconego na brzeg przez fale. Jej kaprawe oczy
miały barwę najgłębszego błękitu w błękicie, jaki Sziena kiedykolwiek widziała. Musiała przez
wiele lat spożywać mnóstwo przyprawy i wydawała się niewiarygodnie stara.
– Mówi przeze mnie tłum – powiedziała starucha niesamowitym, niosącym się echem
głosem. Miała żółte, krzywe zęby. – Rozumiesz, co mam na myśli?
– Tłum z Innych Wspomnień? Przemawiasz w imieniu zmarłych sióstr?
– Przemawiam w imieniu wieczności, w imieniu tych wszystkich, które żyły, i tych, które
się jeszcze nie narodziły. Jestem Sajjadina Ramallo. Dawno temu podałam z Chani lady Jessice,
matce Muad’Diba, Wodę Życia. – Wskazała sękatym palcem odległy masyw skalny. – To było
tam. A teraz ty sprowadziłaś je wszystkie z powrotem.
Ramallo. Sziena wiedziała o tej starej kobiecie, jednej z kluczowych postaci w epopei
spisanych dziejów. Poddając Jessikę w siczy fremeńskiej agonii przyprawowej i nie zdając sobie
sprawy z tego, że jest ona w ciąży, nieświadomie zmieniła płód w jej łonie. Córka Jessiki, Alia,
została nazwana Złym Duchem.
Sajjadina wydawała się kimś odległym, jedynie tubą przekazującą zgiełk głosów z Innych
Wspomnień.
– Wysłuchaj moich słów, Szieno, i dobrze się nad nimi zastanów. Uważaj, co tworzysz.
Sprowadzasz z przeszłości zbyt wiele i zbyt szybko. Prosta rzecz może mieć ogromne
reperkusje.
– Chcesz, żebym zaprzestała realizacji projektu gholi? – Wśród komórek zachowanych w
kapsułce zeroentropijnej tleilaxańskiego mistrza były również komórki Alii. Ramallo w Innych
Wspomnieniach musiała postrzegać osławionego Złego Ducha jako swój największy,
najtragiczniejszy błąd, choć stara Sajjadina nie dożyła chwili, w której mogłaby ją poznać.
– Chcesz, żebym uniknęła stworzenia Alii? Któregoś z pozostałych gholi? – Alia miała
być jedną z następnych, pierwszą z partii gholi, która obejmowała Serenę Butler, Xaviera
Harkonnena, księcia Leto Atrydę i wielu innych.
– Ostrożnie, dziecko. Zważ na moje słowa. Nie spiesz się. Posuwaj się ostrożnie po
niebezpiecznym terenie.
Sziena przysunęła się do niej.
– Ale co to znaczy? Powinnyśmy poczekać rok? Pięć lat?
W tym momencie urojona klepsydra zniknęła, a stara Ramallo zrobiła się przezroczysta
jak widmo i wisiała chwilę w powietrzu niczym obłok pyłu, zanim jej obraz się rozwiał. Wraz z
nią zniknął też krajobraz starożytnej Diuny i Sziena znalazła się na powrót w swojej sypialni.
Patrzyła z niepokojem w ciemność i nie mogła znaleźć jasnych odpowiedzi.
Podobne umysły nie zawsze się jednoczą. Mogą utworzyć wybuchową mieszankę.
– Matka Dowodząca Murbella.
Od ponad trzynastu lat, odkąd przybyła na Kapitularz ze swoimi Dostojnymi Matronami,
zamierzając przejąć władzę nad tą planetą, Doria toczyła grę polegającą na pozostawaniu w
dobrych stosunkach z czarownicami. Teraz była już w tym całkiem dobra. Starała się tolerować
ich sposób postępowania i uczyć się od nich, by obrócić to potem przeciw Bene Gesserit.
Stopniowo przystała na pewne kompromisy w stylu myślenia, ale nie mogła zmienić swojej
natury.
Z szacunku, którym chcąc nie chcąc, darzyła Matkę Dowodzącą, usiłowała – zgodnie z
tym, co jej przykazano – jak najlepiej wywiązywać się z nadzorowania operacji pozyskiwania
przyprawy. Rozumiała cel szeroko nakreślonego planu: zwiększenie dochodów z przyprawy, co
w połączeniu z zyskami z wydobycia kojotytów na Buzzellu pozwoli pokryć niewyobrażalnie
wysokie koszty budowy potęgi militarnej, która mogłaby wystąpić przeciw wszystkim
zbuntowanym Dostojnym Matronom, a potem wrogowi z zewnątrz.
Mimo to Dostojne Matrony często działały pod wpływem impulsu, a nie zgodnie z logiką.
A Dorię wychowano, wyszkolono, a nawet zaprogramowano tak, by była Dostojną Matroną. Nie
zawsze łatwo przychodziło jej nawiązać współpracę, zwłaszcza z tą korpulentną, wyniosłą
czarownicą Bellondą. Murbella popełniła poważny błąd, wierząc, że zmuszenie Dorii i Bellondy,
by pracowały razem, sprawi, iż się do siebie dostosują. W tym przypadku postąpiła jak
starożytny fizyk jądrowy zderzający jądra atomów w nadziei, że doprowadzi do ich syntezy.
Przez te lata, które przepracowała z Bellondą w powiększającej się strefie suchej, ich
wzajemna nienawiść, zamiast zniknąć, wzrosła. Sytuacja ta stała się dla Dorii nie do zniesienia.
Siedząc w ornitopterze zwiadowczym, kończyły właśnie kolejny przegląd pustyni. Owa
bliskość sprawiała, że Doria jeszcze bardziej nie mogła znieść krowiastej towarzyszki, z jej
chrapliwym oddechem, poceniem się i skłonnością do złośliwych uwag.
Kiedy Doria skierowała wreszcie ornitopter do głównej twierdzy, prowadziła go
brawurowo, chcąc jak najszybciej znaleźć się z dala od tej otyłej baby. Bellonda, wyraźnie
zdając sobie sprawę z podłego nastroju, w jaki wprawiała partnerkę, siedziała obok niej z
zadowolonym uśmiechem.
Jej masa zdawała się zaburzać równowagę ornitoptera! W obcisłym, czarnym
jednoczęściowym stroju wyglądała jak zeppelin.
Całe popołudnie wymieniały pełne napięcia słowa, złośliwe uśmiechy i ostre spojrzenia.
Główna wada Bellondy, jej mentackie wyszkolenie, powodowała, że Bene Gesserit
zachowywała się tak, jakby wiedziała wszystko na każdy temat. Ale nie wiedziała wszystkiego o
Dostojnych Matronach. O nie!
Doria nigdy nie miała kontroli nad swoim życiem. Od urodzenia była na każde skinienie
jednej surowej pani po drugiej. Została wychowana na sposób Dostojnych Matron na Prixie,
dużej planecie zasiedlonej podczas Rozproszenia. Dostojne Matrony nie przejmowały się
genetyką. Pozwalały, by rozmnażanie przebiegało zgodnie z naturalną koleją rzeczy, w
zależności od tego, którego mężczyznę udało się danej matronie uwieść i przywiązać do siebie.
Córki Dostojnych Matron segregowano na podstawie ich zdolności do walki i sprawności
seksualnej. Od wczesnego dzieciństwa poddawano je wielokrotnym próbom, wystawiano do
walk na śmierć i życie, które „redukowały” zasoby kandydatek. Doria rozpaczliwie chciała
zredukować starą, rozdętą Matkę Wielebną, która siedziała obok niej.
Uśmiechnęła się, kiedy przyszło jej do głowy nowe porównanie.
„Wygląda jak laboratoryjna kadź aksolotlowa” – pomyślała.
Przed nimi, na tle pomarańczowego zachodu słońca, rysowały się kontury twierdzy.
Zawsze obecny kurz tworzył spektakularne barwy na niebie. Ale Doria nie widziała w zachodzie
słońca żadnego piękna, natomiast obsesyjnie myślała o spoconej kupie mięsa na sąsiednim
fotelu.
„Nie mogę znieść jej smrodu. Pewnie obmyśla jakiś sposób zabicia mnie, nim zaszlachtuję
ją jak świnię, którą zresztą jest”.
Kiedy ornitopter podchodził do lądowania, Doria włożyła do ust pigułkę melanżu. Pigułka
się rozpuściła, ale jej zwykłe działanie uspokajające było tym razem śladowe. Straciła już
rachubę, ile takich tabletek wzięła w minionych kilku godzinach.
Widząc ją zgarbioną nad sterami, Bellonda powiedziała barytonem:
– Zawsze potrafiłam przejrzeć twoje małostkowe myśli. Wiem, że chcesz mnie usunąć i
tylko czekasz na okazję.
– Mentaci lubią obliczać prawdopodobieństwa. Jakie jest prawdopodobieństwo, że po
wylądowaniu rozejdziemy się spokojnie?
Bene Gesserit poważnie zastanowiła się nad tym pytaniem.
– Bardzo małe, z powodu twojej paranoi – odparła po chwili.
– Aha, psychoanaliza! Nieskończone są pożytki z twojego towarzystwa.
Uderzające skrzydła ornitoptera zwolniły i maszyna osiadła z lekkim wstrząsem na bruku.
Doria czekała, kiedy partnerka zacznie krytykować twarde lądowanie, ale Bellonda odwróciła z
lekceważeniem głowę i gmerała przy zasuwce w drzwiach pasażera. Ten moment bezbronności
rozpalił w Dorii jakąś iskrę, wyzwalając pierwotną reakcję drapieżnika.
Chociaż w kokpicie było ciasno, rzuciła się na znienawidzoną mentatkę, wymierzając jej
nogami cios, od którego powinny pęknąć kości. Bellonda wyczuła jednak jej zamiary i
przystąpiła do kontrataku, wykorzystując większą masę ciała, by wyrzucić Dorię przez
otwierający się właśnie właz pilota. Dostojna Matrona przeleciała przez otwór i w żenujący
sposób spadła na lądowisko. Upokorzona i wściekła, podniosła głowę.
– Nigdy nie lekceważ Matki Wielebnej, bez względu na to, jak wygląda! – krzyknęła
wesoło Bellonda z drzwi kokpitu ornitoptera. Wysunęła się z niego jak rodzący się wieloryb.
Na końcu lądowiska czekała Matka Dowodząca, by odebrać raport. Jednak widząc, że
zanosi się na poważną awanturę, ruszyła ku nim niczym nadciągająca burza.
Doria się tym nie przejęła. Nie będąc w stanie zapanować nad wściekłością, poderwała się
na nogi. Wiedziała, że wszelkie pozory uprzejmości między nimi na zawsze się skończyły. Gdy
potężna kobieta opadła na lądowisko, okrążyła ją, ignorując krzyk Murbelli. To będzie walka na
śmierć i życie. W stylu Dostojnych Matron.
Czarny jednoczęściowy strój Dorii był rozerwany, a kolano zadrapane do krwi wskutek
niezgrabnego upadku na bruk. Utykała, wyolbrzymiając swoje obrażenia. Bellonda, również
głucha na wołanie Matki Dowodzącej, poruszała się z zadziwiającą szybkością i gracją.
Ujrzawszy najwyraźniej kulejącą przeciwniczkę, zbliżyła się, by zadać śmiertelny cios.
Ale kiedy Bellonda skoczyła naprzód w kombinowanym ataku pięścią i łokciem, Doria
przypadła płasko do ziemi, wykonując unik. Przeciwniczka przeleciała nad nią, ona zaś
poderwała się i rzuciła na nią od tyłu całym ciałem niczym ciśnięty handżar. Tym razem impet
podziałał. Zanim mocno zbudowana siostra zdążyła się odwrócić, Doria walnęła ją w plecy,
grzmocąc pięściami po nerkach.
Bellonda obróciła się wreszcie z rykiem, usiłując stanąć twarzą w twarz z napastniczką,
ale Doria trzymała się za nią jak cień i wymierzała jej potężne uderzenia knykciami.
Usłyszawszy trzask pękających żeber, zaczęła okładać ją jeszcze mocniej, mając nadzieję, że
ostre odłamki kości przebiją się przez te zwały mięsa i podziurawią płuca i wątrobę.
Dostosowywała się do każdego ruchu Bellondy, cały czas pozostając poza jej zasięgiem.
W końcu, gdy w ustach potężnej kobiety zaczęły się pojawiać bąbelki krwi, Doria
pozwoliła jej na bezpośrednie starcie. Bellonda zaszarżowała niczym rozjuszony byk. Chociaż
miała już rozległy wewnętrzny krwotok, wykonała pozorowany atak, po czym zeszła z jego linii
i kopnęła Dorię w bok. Kopnięcie odrzuciło drobniejszą kobietę i powaliło ją na ziemię.
Pędziły ku nim Murbella i kilka innych sióstr.
Patrząc na Dorię spode łba, Bellonda zaszła ją z lewej strony. Wypatrywała następnej
okazji do uderzenia. Dostojna Matrona zgięła się wpół, obierając tę taktykę dla zmylenia
przeciwniczki.
Miała tylko ułamek sekundy. Widząc, że mięśnie rywalki odrobinę się rozluźniły, skoczyła
jak wąż, zatopiła palce w szyi Bellondy, przebiła paznokciami obfite fałdy jej skóry i dosięgła
tętnicy. Przerwała szarpnięciem naczynie krwionośne i w górę trysnął szkarłatny płyn, buchając
z siłą walącego serca.
Doria cofnęła się i zastygła w pełnym zachwytu przerażeniu, kiedy ten gejzer spryskał jej
twarz i ciemny trykot. Na twarzy zwalistej kobiety pojawiło się zdziwienie, gdy podniosła rękę
do broczącej rany na szyi. Nie mogła zatamować krwawienia ani dostosować swojej chemii tak,
by uporać się z poważną raną.
Dostojna Matrona odtrąciła ją ze wstrętem i Bellonda osunęła się na bruk. Ocierając oczy
z krwi przeciwniczki, Doria stała nad nią tryumfalnie i patrzyła, jak uchodzi z niej życie.
Tradycyjny pojedynek, który stoczyła tak, jak ją nauczono. Była czerwona z emocji. Ta
przeciwniczka już się nie podniesie.
Trzymając się drżącymi palcami za krwawiącą szyję, Bellonda patrzyła na nią z
niedowierzaniem. Jej palce się ześlizgnęły.
Matka Dowodząca Murbella kopnęła Dorię z obrotu, rozkrwawiając jej usta.
– Zabiłaś ją!
Następne kopnięcie powaliło Dostojną Matronę. Uniosła się na ręce i kolana.
– To była uczciwa walka!
– Ona była przydatna! Nie tobie decydować o tym, których zasobów się pozbywamy.
Bellonda była członkinią tego samego zgromadzenia co ty... i potrzebowałam jej! – Murbella
była tak zła, że słowa z trudem przechodziły jej przez gardło. Doria była pewna, że Matka
Dowodząca ją zabije. – Niech to szlag, potrzebowałam jej!
Chwyciwszy Dorię za czarny trykot, Murbella przyciągnęła ją do Bellondy i
powiększającej się czerwonej kałuży wokół niej.
– Zrób to! To jedyny sposób, w jaki możesz naprawić to, co zrobiłaś. Tylko wtedy
pozwolę ci żyć.
– Co?
Oczy umierającej zaczynały już robić się szkliste.
– Połącz się z nią. Zrób to zaraz albo zabiję cię i połączę się z wami obiema!
Pochyliwszy się nad jeszcze ciepłym ciałem, Doria niechętnie przytknęła czoło do czoła
swojej przeciwniczki. Zwalczyła wstręt i odrazę. Po paru sekundach życie Bellondy zaczęło się
wlewać w jej życie, napełniając Dorię całą jadowitą nienawiścią, jaką ta paskudna kobieta ją
darzyła, oraz jej myślami, przeżyciami i wszystkimi Innymi Wspomnieniami tkwiącymi głęboko
w jej świadomości. Wkrótce Dostojna Matrona posiadła wszystkie odrażające dane, które
składały się na jej rywalkę.
Nie mogła się poruszyć, dopóki proces nie dobiegnie końca. Wreszcie oderwała się od niej
i padła tyłem na bruk. Na grubych, martwych ustach cichej i coraz zimniejszej Bellondy widniał
nieznośny, zwycięski uśmiech.
– Zawsze będziesz to w sobie nosiła – powiedziała Murbella. – Dostojne Matrony mają
długą tradycję awansowania dzięki zabójstwom. To zadanie otrzymałaś dzięki własnym
działaniom, więc pogódź się z tym... To odpowiednia kara w stylu Bene Gesserit.
Dźwignąwszy się na kolana, Doria spojrzała z bólem na Matkę Dowodzącą. Czując się
zgwałcona i zbrukana, chciała zwymiotować, wypluć to wtargnięcie, ale było to niemożliwe.
– Od tej pory jesteś jedyną dyrektorką operacji pozyskiwania przyprawy – oznajmiła
Murbella. – Ponosisz odpowiedzialność za wszystko, co jest związane z czerwiami, będziesz
więc musiała pracować dwukrotnie ciężej. Nie zawiedź mnie znowu tak jak dzisiaj.
W głowie Dorii zabrzmiał niski głos, irytujący i drwiący.
– Wiem, że nie chcesz mojego starego stanowiska – powiedziała Bellonda wewnątrz niej –
i nie masz odpowiednich kwalifikacji do jego piastowania. Będziesz musiała się ze mną stale
konsultować, prosząc o rady, a ja mogę nie zawsze miło z tobą rozmawiać.
Jej czaszkę wypełnił dudniący śmiech.
– Zamknij się! – Doria łypnęła mściwie na zwłoki, które leżały obok stygnącego wciąż
ornitoptera.
Murbella pozostała niewzruszona.
– Powinnaś była przedtem bardziej się starać. Byłoby to dla ciebie dużo łatwiejsze. –
Spojrzała z odrazą na pobojowisko. – A teraz uprzątnij ten bałagan i przygotuj się do pogrzebu.
Słuchaj Bellondy... ona przekaże ci swoje życzenia.
Matka Dowodząca odmaszerowała, zostawiając Dorię z nową, wewnętrzną towarzyszką,
od której nie mogła uciec.
Instrumenty polityki muszą być zawsze ostre i gotowe. Siła i strach... ostre i gotowe.
– baron Vladimir Harkonnen,
pierwowzór, 10 191 EG
Uxtal wrócił do laboratoriów w Bandalongu, gdzie znowu zaprzęgnięto go do zżerającego
nerwy kieratu. Stał teraz w jednym z nich przed będącą w zaawansowanej ciąży kadzią
aksolotlową. Dziewięcioletni chłopiec obok niego patrzył na nią z ogromną, niepokojącą
fascynacją.
– To tak się urodziłem? – zapytał.
– Niezupełnie. Tak zostałeś wyhodowany.
– Odrażające.
– Uważasz, że to jest odrażające? Powinieneś zobaczyć, jak odbywa się naturalna
prokreacja. – Uxtal ledwie zdołał się powstrzymać przed okazaniem tonem wstrętu, jaki do tego
czuł.
W powietrzu unosił się zapach chemikaliów, środków dezynfekujących i cynamonu. Skóra
kadzi delikatnie pulsowała. Dla Uxtala było w tym coś zarówno hipnotyzującego, jak i
odstręczającego. Pracować przy kadziach aksolotlowych, hodować następnego gholę dla
maskaradników – teraz przynajmniej czul się jak prawdziwy Tleilaxanin mówiący językiem
Boga, jak ktoś ważny! Dawało to dużo większą satysfakcję niż produkowanie świeżych
narkotyków dla stale domagających się ich dziwek. Po dwóch latach przygotowań i wysiłków – i
popełnieniu niejednego czasochłonnego błędu – za miesiąc będzie gotowy do odebrania
następnego gholi.
Być może potem dadzą mu spokój. Wątpił w to jednak. Khrone zdawał się tracić
cierpliwość, jakby się domyślał, że opóźnienie mogło być skutkiem niekompetencji i
nieudolności Uxtala.
Najwyższa Matrona Hellica była wyraźnie niezadowolona, że tleilaxański badacz odrywa
uwagę od produkcji pomarańczowej namiastki melanżu, ale dała mu jeszcze jedną kadź
aksolotlową, narzekając jedynie półgębkiem. Uxtal zastanawiał się, za pomocą czego
maskaradnicy trzymają ją w garści.
Sprawdzając ciężarną kadź aksolotlową po raz dziesiąty w ciągu godziny, Uxtal studiował
odczyty aparatury. Nie było nic innego do roboty, mógł tylko czekać. Płód rozwijał się
doskonale i tym razem Tleilaxanin musiał przyznać, że sam jest go ciekaw. Ghola Paula
Atrydy... Muad’Diba... pierwszego człowieka w dziejach, który stał się Kwisatz Haderach. Uxtal
sprowadził barona Harkonnena, a teraz miał sprowadzić Muad’Diba. Czego maskaradnicy mogli
chcieć od tych dwóch?
Po powrocie z Danu z zachowanym zakrwawionym nożem proces hodowania
zamówionego gholi potrwał dłużej, niż się Uxtal spodziewał. Kiedy wyłączył pole
zeroentropijne, znalezienie zdolnych do życia komórek na ostrzu nie było trudne, ale pierwsze
próby wszczepienia gholi do starej kadzi aksolotlowej się nie powiodły. Zamierzał wyhodować
nowego Paula Atrydę w tym samym łonie, z którego narodził się Vladimir Harkonnen – byłaby
to pewna ironia historii – ale przez lata nie dbano właściwie o zużytą kadź, więc odrzuciła
pierwszy zarodek. Później to łono naprawdę umarło. Marnotrawstwo kobiecego ciała.
Ingva patrzyła oskarżycielsko, coraz śmielej dając wyraz urazie, jaką żywiła do drobnego
mężczyzny. Myślała chyba, że z powodu pracy w laboratoriach tortur jest równie ważna jak
Najwyższa Matrona. Zwiedziona swoją sprawnością seksualną, sądziła też, że jest atrakcyjna.
Najwyraźniej jej lustro pokazywało wypaczony obraz! Według Uxtala wyglądała jak przebrana
za kobietę jaszczurka.
Kiedy pierwsza kadź aksolotlowa przestała funkcjonować, Uxtal był przerażony, chociaż
robił, co mógł, by ukryć błędy, zostawiając dowody świadczące, że winę za to ponoszą jego
asystenci. Bez nich w końcu wszechświat mógł się obyć, a bez niego nie. Ale nie spotkały go
żadne przykre konsekwencje.
Najwyższa Matrona Hellica podarowała mu nonszalancko uszkodzoną kobietę na kadź
zastępczą. Jej czaszka i mózg doznały poważnych uszkodzeń, ale ciało pozostawało żywe. Była
Dostojną Matroną... być może, choć ciężko ranna, ocalała z zamachu? Tak czy owak, jej układ
rozrodczy – z jego punktu widzenia jedyna ważna część anatomii kobiety – funkcjonował bez
zarzutu. A zatem Uxtal zaczął od nowa. Najpierw przekształcił jej ciało w kadź aksolotlową,
potem przeprowadził drobiazgowe i zbyteczne badania, a w końcu wyselekcjonował kolejną
porcję materiału genetycznego z krwi zachowanej na nożu. Tym razem nie popełni już żadnego
błędu.
Oczy dziewięciolatka błyszczały.
– On będzie moim towarzyszem zabaw? Jak moje nowe kotki? Będzie robił wszystko, co
mu każę?
– Zobaczymy. Maskaradnicy mają wobec niego wielkie plany.
Vladimir wyglądał na rozzłoszczonego.
– Wobec mnie też mają plany! Jestem ważny!
– Może tak być. Khrone nic mi nie mówi.
– Nie chcę tutaj jeszcze jednego gholi. Chcę nowego kotka. Kiedy dostanę nowego kotka?
– Przybrał nadąsaną minę. – Ten stary jest już zepsuty.
Uxtal westchnął z rozpaczą.
– Zabiłeś kolejnego?
– One się tak łatwo psują. Zdobądź dla mnie nowego.
– Nie teraz. Mam pracę. Powiedziałem ci: ten nowy ghola jest ważny. – Badał rurki i
pompy, upewniając się, że wszystkie wskazania są nadal do przyjęcia. Poczuwszy nagle strach,
że może go obserwować Ingva, dodał głośno: – Ale nie ważniejszy od mojej pracy dla
Dostojnych Matron.
Chociaż linie produkcyjne działały bez zakłóceń, Hellica żądała zwiększenia dostaw
adrenalinowej przyprawy, upierając się, że teraz, kiedy nowe zgromadzenie żeńskie zaczęło je
tak zaciekle wypierać, jej kobiety muszą być silniejsze i czujniejsze. Czarownice z Kapitularza
zajęły już Buzzella i kilka mniejszych twierdz Dostojnych Matron.
Najwyższa Matrona nalegała też, by odkrył na nowo stare tleilaxańskie technologie
wytwarzania prawdziwego melanżu. Uxtal truchlał na myśl o tym wyzwaniu, które było
nieprawdopodobnie trudne – o wiele trudniejsze od hodowania zwykłych gholi – i jak dotąd nie
powiodła mu się ani jedna próba. Zadanie to przekraczało po prostu jego możliwości. Ilekroć
musiał dostarczyć żałosny raport o ciągle tym samym braku wyników, był pewien, że ktoś z
miejsca go zgładzi.
„Dziesięć lat – pomyślał. – Jak udało mi się tak długo przetrwać ten koszmar?”
Mały Vladimir dźgnął palcem wzdęte łono kadzi i Uxtal trzepnął go w rękę. Szczególnie
temu dziecku trzeba było wyznaczyć wyraźne granice. Jeśli jest jakiś sposób wyrządzenia
krzywdy nienarodzonemu Atrydzie, ten bachor na pewno go znajdzie.
Vladimir cofnął się i spojrzał gniewnie najpierw na swoją palącą od uderzenia rękę, a
potem na Uxtala. Widać było, że w jego móżdżku się gotuje, kiedy odwrócił się z
rozdrażnieniem.
– Idę się pobawić na dwór – powiedział. – Może coś zabiję.
Po odejściu od kadzi aksolotlowej, obliczając czas, który został do wydobycia noworodka,
Uxtal udał się do „pomieszczeń pobudzania bólu”. Jego asystenci wypompowywali tam pod
ścisłym nadzorem Dostojnych Matron związki chemiczne ze zwijających się ciał torturowanych.
Przez lata Uxtal odkrył, że pewne rodzaje bólu powodują różnice w czystości i sile
oddziaływania uzyskiwanej substancji. Hellica wynagrodziła go za te badania i analizy.
Zaniepokojony zbliżającym się napadem złości Vladimira, oddał się pracy, rzucając
warknięciami polecenia asystentom i obserwując strach na twarzach przywiązanych do stołów
ofiar, z których ciągnięto związki chemiczne do produkcji substytutu przyprawy. Przynajmniej
oni przykładali się do pracy. Nie zamierzał dawać Ingvie żadnego pretekstu do doniesienia na
niego Najwyższej Matronie.
Wiele godzin później, spragniony paru chwil prywatności w swojej kwaterze, gdzie mógł
dokonać rytualnych ablucji i odprawić modły, a potem odhaczyć kolejny dzień, który udało mu
się przeżyć, Uxtal opuścił laboratoria. Do tej pory Vladimir na pewno zdążył wpakować się w
kłopoty albo znaleźć Najwyższą Matronę, by dokonywać z nią aktów okrucieństwa. Uxtal miał
to w nosie.
Chociaż był zmęczony, skierował się do mniejszego laboratorium by ostatni raz sprawdzić
stan ciężarnej kadzi aksolotlowej, ale miody baron zastąpił mu drogę, podparłszy się pod boki.
– Chcę nowego kotka. Teraz.
– Powiedziałem już „nie”.
Uxtal starał się go ominąć, ale dziewięciolatek się przesunął i znowu zatarasował mu
wejście.
– Albo coś innego. Jagnię! Sprowadź mi małe jagnię. Świmaki są nudne.
– Dosyć tego! – warknął Uxtal.
Ze skrzydła tortur wyłoniła się, przyciągnięta gwarem głosów, Ingva i przyglądała im się
pożądliwie. Odwrócił od niej wzrok, przełykając z trudem ślinę.
Kiedy chłopiec zobaczył szpiegującą ich Dostojną Matronę, jego uwaga zwróciła się w
innym kierunku, niczym pocisk rykoszetujący po uderzeniu w gruby pancerz.
– Ingva powiedziała Najwyższej Matronie Hellice, że jestem nad wiek rozwinięty
seksualnie... i zupełnie zboczony. – Najwyraźniej wiedział, że ta uwaga zabrzmi prowokacyjnie.
– Co to miało znaczyć? Myślisz, że ona chce związać się ze mną?
Uxtal patrzył ponad jego ramieniem.
– Dlaczego sam jej o to nie zapytasz? A właściwie, dlaczego nie pójdziesz zrobić tego od
razu?
Kiedy znowu starał się obejść chłopca, uświadomił sobie, że z laboratorium dochodzą
niezwykłe dźwięki. Gdzieś z okolicy kadzi aksolotlowej dobiegało dziwne chlupanie.
Przestraszony, odepchnął szorstko Vladimira i ruszył szybko w stronę kadzi.
– Zaczekaj! – krzyknął chłopiec, przyspieszając, żeby się z nim zrównać.
Ale Uxtal dotarł już do wzdętej kobiecej postaci.
– Co ty zrobiłeś?!
Podbiegł do połączeń giętkich rurek dostarczających substancje odżywcze. Były wyrwane
i wyciekały z nich na podłogę czerwone i żółte płyny. Współczulny układ nerwowy łono-ciała
wprawiał galaretowatą kupę mięsa w drżenie. Ze zwiotczałych szczątków ust wydobywały się
cichy pisk i odgłosy ssania, niemal świadomie wydawane dźwięki świadczące o rozpaczliwej
walce o życie. Na podłodze leżał nóż chirurgiczny z pomieszczeń pobudzania bólu. Włączył się
dzwonek alarmowy.
Ogarnięty paniką Uxtal usilnie starał się połączyć przewody. Okręcił się, złapał
zadowolonego z siebie chłopca za koszulę i potrząsnął nim.
– Ty to zrobiłeś?
– Oczywiście. Nie bądź głupi. – Vladimir machnął nogą, zamierzając kopnąć go w krocze,
ale udało mu się tylko trafić go w udo, chociaż i to wystarczyło, by Tleilaxanin go puścił.
Chłopiec odbiegł, krzycząc: – Powiem Hellice!
Rozdarty między obawą przed Najwyższą Matroną a strachem na myśl o tym, co mogą mu
zrobić maskaradnicy, Uxtal patrzył z przerażeniem na uszkodzone systemy podtrzymywania
życia. Nie mógł pozwolić, by to łono – i niezwykle ważne dziecko, które się w nim znajdowało –
umarło. Biedne dziecko... i biedny on sam!
Zamiast Ingvy wbiegli dwaj przywabieni alarmem, na szczęście znający się na rzeczy,
asystenci. Może jeśli będą szybko pracowali...
Pod kierunkiem Tleilaxanina i z jego pomocą laboranci gorączkowo instalowali nowe
giętkie rurki, ponownie napełniali zbiorniki substancjami odżywczymi, pompowali środki
pobudzające i stabilizujące i podłączali monitory. Uxtal otarł pot z szarego czoła.
Ostatecznie udało mu się uratować kadź. I nienarodzonego gholę.
Vladimir myślał, że jest sprytny. Tymczasem spotkała go szybko surowa i zupełnie
niespodziewana kara.
Pobiegł wprost do Helliki, by naskarżyć na Uxtala, że się nad nim znęcał, ale twarz
Najwyższej Matrony była już czerwona ze złości. Ingva była szybsza i zdała w pałacu
obciążające go sprawozdanie.
Zanim chłopiec zdążył opowiedzieć swoją kłamliwą wersję wydarzeń, Hellica złapała go
za przód koszuli palcami ostrymi i silnymi jak szpony tygrysa.
– Dla własnego dobra, ty mały bękarcie, módl się, żeby nowemu gholi nic się nie stało.
Chciałeś go zabić, tak?
– N-nie. Chciałem się z nim pobawić. Teraz. – Vladimir, przerażony, cofnął się o krok.
Próbował przybrać minę, jakby miał się rozpłakać. – Nie starałem się zrobić mu krzywdy.
Starałem się pomóc mu wyjść. Mam już dosyć czekania na nowego towarzysza zabaw. Chciałem
go stamtąd wyciąć. Dlatego wziąłem nóż.
– Uxtal przeszkodził ci w dokończeniu dzieła. – Ingva wyszła zza zasłony, za którą
podsłuchiwała.
Najwyższa Matrona, z płonącymi pomarańczowo oczami, dała mu surową lekcję.
– Nie bądź takim głupcem, chłopcze! Dlaczego miałbyś coś niszczyć, skoro możesz nad
tym zapanować? Czy to nie lepsza zemsta na rodzie Atrydów?
Vladimir zamrugał. Nie przyszło mu to do głowy.
Hellica pozbyła się go, jakby był uciążliwym owadem.
– Wiesz, co znaczy wygnanie? Znaczy tyle, że wracasz na Dan, czy gdzie tam zechce cię
ukryć Khrone. Jak tylko uzyskam statek Gildii, znajdziesz się w jego rękach.
– Nie możesz tego zrobić! Jestem zbyt ważny!
Mimo młodego wieku zaczynał już pojmować knowania i machinacje, ale nie był jeszcze
w stanie zrozumieć skomplikowanych intryg i gier politycznych, które wokół niego prowadzono.
Hellica uciszyła go groźnym zmarszczeniem czoła.
– Na twoje nieszczęście ten nienarodzony ghola jest dużo ważniejszy od ciebie.
CZTERNAŚCIE LAT
PO UCIECZCE
Z KAPITULARZA
Ludzkie ciało może wiele osiągnąć, ale być może jego najważniejszą rolą jest przechowywanie
informacji genetycznych gatunku.
– tleilaxański mistrz Waff na spotkaniu kehlu
w sprawie projektu gholi Duncana Idaho
Jego syn ghola był nim... a raczej miał nim się stać, kiedy wspomnienia zostaną wydobyte
na powierzchnię. Ale zdarzy się to dopiero za kilkanaście lat. Scytale miał nadzieję, że jego
starzejące się ciało wytrzyma tak długo.
Wszystko, czego tleilaxański mistrz doświadczył i czego się nauczył w niezliczonych,
następujących jeden po drugim żywotach, było zmagazynowane w jego pamięci genetycznej i
miało odzwierciedlenie w DNA, którego użyli do stworzenia jego stojącego przed nim
pięcioletniego obecnie duplikatu. Właściwie był to klon, nie ghola, ponieważ komórki zostały
pobrane od żyjącego dawcy. Poprzednik dziecka nie był martwy. Jeszcze.
Ale stary Scytale czuł postępującą degenerację fizyczną. Tleilaxański mistrz nie powinien
się bać śmierci, gdyż od tysięcy lat – odkąd jego rasa odkryła sposób zapewnienia sobie
nieśmiertelności dzięki reinkarnacji w postaci gholi – nie była to realna możliwość. Niemniej,
chociaż jego obecny ghola wspaniale się rozwijał, był jeszcze zbyt młody.
Już od dawna w jego organizmie trwał nieuchronny marsz śmierci, zmniejszając
skuteczność działania narządów. Planowy zanik. Przez tysiące lat maszejkowie, elita Tleilaxan,
spotykali się na tajnych zebraniach, ale nigdy nie wyobrazili sobie zagłady, w obliczu jakiej teraz
stali – w obliczu jakiej stał teraz Scytale jako ostatni żyjący mistrz.
Podchodząc do tego realistycznie, nie wiedział, czego mógłby samotnie dokonać. Gdyby
miał nieograniczony dostęp do kadzi aksolotlowych, mógłby odtworzyć innych mistrzów,
prawdziwych geniuszy swojej rasy. W jego kapsułce zeroentropijnej znajdowały się geny
członków ostatniej Rady Tleilaxan, ale Bene Gesserit nie chciały nawet wziąć pod uwagę
możliwości stworzenia gholi tych mężczyzn. W istocie, po poruszeniu wywołanym przez
wydarzenia związane z małym Leto II oraz złowrogiej wizji, której Sziena doznała – jak
twierdziła – w Innych Wspomnieniach, czarownice wstrzymały program tworzenia gholi.
„Tymczasowo” – mówiły.
Przynajmniej te kobiety powindah dostarczyły mu w końcu syna, jego kopię. Scytale mógł
wreszcie zapewnić sobie ciągłość trwania.
Chłopiec przebywał teraz z nim w części statku, która niegdyś była więzieniem Scytale’a.
Od momentu ujawnienia ostatniej z jego tajemnic zmniejszono ograniczenia, którym podlegał, i
mógł się teraz swobodnie poruszać po całym statku pozaprzestrzennym. Mógł się przyglądać, jak
pozostałych osiem małych gholi przechodzi szkolenie, które Bene Gesserit uznały za niezbędne.
Naczelna opiekunka Garimi, której – choć podjęła się tego niechętnie – powierzono opiekę nad
nimi, zaproponowała, że zajmie się również jego synem, ale Scytale odmówił, nie chcąc, by go
zepsuto.
Tleilaxański mistrz sam uczył syna, by przygotować go do przyjęcia wielkiej
odpowiedzialności. Zanim umrze starsze wcielenie, trzeba przekazać młodszemu mnóstwo
ważnych informacji, z których wiele było tajnych.
Chciałby mieć zdolność czarownic do dzielenia się wspomnieniami. Nazywał to
informacyjnym ładowaniem ludzi. Żałował, że nie może w ten sposób obudzić pamięci syna, ale
niestety czarownice zachowywały ten akurat sekret dla siebie. Żadnemu Tleilaxaninowi nie
udało się nigdy określić, na czym polega ta metoda, a tego typu informacji nie można było kupić.
Czarownice twierdziły, że jest to zdolność wyłącznie kobieca, że nie może jej uzyskać
jakikolwiek mężczyzna. To śmieszne! Tleilaxanie wiedzieli, i dowiedli tego, że kobiety są
równie nieważne jak pigment na ścianie. Były jedynie biologicznymi naczyniami do produkcji
potomstwa, a do tego niepotrzebny był świadomy umysł.
Sam podjął wyzwanie, jakim było nauczenie chłopca najświętszych rytuałów i obrzędów
oczyszczenia. Chociaż mówił do niego szeptem i używał gwizdnięć, których nie powinien znać
nikt oprócz mistrzów, obawiał się, że czarownice mogą go zrozumieć. Przed laty starała się go
złapać w pułapkę Odrade, przemawiając tym starożytnym językiem, by dowieść, że zasługuje na
jego zaufanie. Scytale’owi dowiodło to tylko tego, że nigdy nie powinien bagatelizować ich
sztuczek. Podejrzewał, że czarownice umieściły w jego pomieszczeniach urządzenia
podsłuchowe, a nie można było pozwolić, by jakakolwiek powindah poznała te największe
tajemnice.
Rozpacz zapędzała go w ślepą uliczkę. Jego ciało umierało i jedyną możliwością
przetrwania było to dziecko. Gdyby nie podjął ryzyka, że część jego słów może zostać
podsłuchana, te święte sekrety mogłyby umrzeć razem z nim. Cudowna wiedza na zawsze
stracona. Co było gorsze – odkrycie tajemnic czy ich pogrzebanie?
Scytale nachylił się nad chłopcem.
– Spoczywa na tobie ogromna odpowiedzialność. Niewielu w naszej chwalebnej historii
dźwigało taką odpowiedzialność. Jesteś nadzieją rasy tleilaxańskiej i moją nadzieją.
Chłopiec o tak dobrze znanych Scytale’owi rysach wydawał się zarówno onieśmielony,
jak i chętny.
– Jak mam to zrobić, ojcze?
– Pokażę ci – powiedział Scytale w galachu, po czym ponownie przeszedł na stary język.
Chłopiec najwyraźniej miał do tego wyjątkowe zdolności. – Wyjaśnię ci wiele rzeczy, ale będzie
to tylko przygotowanie, położenie podwalin pod twoje późniejsze zrozumienie. Kiedy odnowię
twoje wspomnienia, będziesz wiedział to intuicyjnie.
– Ale jak odnowisz moje wspomnienia? Czy to będzie bolało?
– Nie ma większego bólu... i większego zadowolenia. Tego nie da się opisać.
– Istotą s’tori jest pojęcie naszej niepoznawalności – rzekł szybko chłopiec.
– Tak, musisz się pogodzić zarówno ze swoją niezdolnością zrozumienia, jak i ze
znaczeniem, które masz, trzymając klucze do takiej wiedzy. – Stary Scytale usiadł wygodniej na
swojej poduszce. Chłopiec był prawie tak duży jak on. – Słuchaj, gdy będę ci opowiadał o
utraconym Bandalongu, naszym pięknym, świętym mieście na przeczystym Tleilaxie, gdzie
ustanowiono naszą Wielką Wiarę.
Opisywał cudowne wieże i minarety oraz tajemne pomieszczenia, w których trzymano
płodne kobiety, by rodziły pożądanych potomków, podczas gdy pozostałe przekształcano w
kadzie aksolotlowe na potrzeby tleilaxańskich laboratoriów. Mówił o tym, jak Rada Mistrzów
przechowywała po cichu przez tyle tysiącleci Wielką Wiarę. Wyjaśniał, że przebiegli
mieszkańcy Tleilaxa oszukiwali ludzi z zewnątrz, udając, że są słabi i chciwi, by wszystkich
Tleilaxan poważnie niedoceniano, co miało się stać zalążkiem ich ostatecznego zwycięstwa.
Jego ghola chłonął to wszystko, zasłuchany w opowieści utalentowanego gawędziarza.
Stary Scytale musiał możliwie najwcześniej obudzić wspomnienia swojego duplikatu. Na
skórze mistrza pojawiły się już plamy, a jego ręce i nogi zaczęły zauważalnie drżeć. Gdyby tylko
miał więcej czasu!
Chłopiec poruszył się niespokojnie.
– Jestem głodny – powiedział. – Będziemy wkrótce jeść?
– Nie możemy sobie pozwolić na przerwę! Musisz wchłonąć wszystko, co możliwe.
Chłopiec wziął głęboki oddech, oparł mały, spiczasty podbródek na jego dłoniach i
poświęcił mistrzowi całą uwagę. Scytale znowu zaczął mówić, tym razem szybciej.
Wiem, kim byłem. Zapiski historyczne są całkiem jasne co do faktów. Istotniejsze jest jednak
pytanie, kim jestem.
– Paul Atryda, wypowiedź podczas szkolenia
na statku pozaprzestrzennym
Patrząc przez okno ze szpiegoplazu na pomieszczenia lekcyjne, Duncan stwierdził, że
ogląda przeszłość. Ośmioro uczniów w różnym wieku i o różnym znaczeniu historycznym
kontynuowało w najlepsze codzienną naukę, chłonąc wiedzę to z niepokojem, to ze
zniecierpliwieniem, to z fascynacją.
Paul Atryda był o rok starszy od swojej „matki”, jego syn, Leto II, był nad wiek
rozwiniętym maluchem, a jego ojciec, książę Leto, jeszcze się nie urodził.
„Jedno jest pewne: nigdy w dziejach nie było takiej rodziny jak ta” – pomyślał Duncan.
Zastanawiał się, jak sobie poradzą z tą dziwną sytuacją, kiedy zostaną przebudzone ich
wspomnienia.
Przez większość dni naczelna opiekunka Garimi realizowała z każdym z małych gholi
dobrze ułożony program ćwiczeń prana i bindu, wychowania fizycznego i nauczania
przenikliwości w obliczu wyzwań. Bene Gesserit kształtowały w ten sposób nowicjuszki od
tysięcy lat, Garimi wiedziała więc dokładnie, co robi. Nie podchodziła do opieki nad gholami z
entuzjazmem, ale pogodziła się ze swoją rolą, wiedząc, że gdyby któremuś z nich stała się
krzywda, spotkałaby ją znacznie surowsza kara. Poddane tak intensywnym ćwiczeniom
fizycznym i umysłowym, dzieci rozwijały się w przyspieszonym tempie, dzięki czemu były o
wiele dojrzalsze i inteligentniejsze niż chłopcy i dziewczęta w tym wieku.
Tego dnia Garimi zabrała swoją grupkę do solarium i dała dzieciom materiały niezbędne
do wykonania zleconego im zadania. Mimo iż Duncan przyglądał im się ukradkiem, wydawało
się, że dzieci są zostawione same sobie. Pomieszczenie było skąpane w ciepłym, żółtym świetle,
które podobno imitowało słońce Arrakis. Na gładkim suficie widział rzut niebieskiego nieba, a
posadzkę pokrywała warstwa piasku przewiezionego z ładowni. Wszystko to miało
przywoływać wspomnienie Diuny, bez jej surowych warunków.
Idealne miejsce do tego zadania.
Małe ghole miały zrealizować trudny i ambitny projekt, używając klocków z obojętnego
giętoplazu i kopii historycznych planów. Pracując wspólnie, musiały sporządzić dokładny model
Wielkiego Pałacu w Arrakin, zbudowanego przez Imperatora Muad’Diba za jego
ciemiężycielskich rządów.
W archiwach Itaki znajdowało się wiele obrazów, opisów, folderów turystycznych i często
niezgodnych ze sobą planów architektonicznych tej budowli. Duncan pamiętał ze swojego
drugiego życia, że w prawdziwym Wielkim Pałacu było dużo tajnych przejść i tajemnych
komnat, co siłą rzeczy powodowało, że wszelkie plany były niezgodne z rzeczywistością.
Paul pochylił się, by podnieść rękokształtownicę, i przyjrzał się jej sceptycznie.
Sprawdzając swoje zdolności, zaczął rozprowadzać dający się dowolnie formować materiał
cieniutką, ale twardą warstwą. Kładł podwaliny pod swój pałac. Pozostałe dzieci układały klocki
giętoplazu; z magazynów statku zawsze można było wziąć ich więcej.
Na poprzednich lekcjach ghole studiowały biografie swoich historycznych poprzedników.
Czytały własne dzieje, zaznajamiając się z dostępnymi szczegółami i przeszukując swoje umysły
i serca, by zrozumieć nieudokumentowane motywacje i wpływy, które je ukształtowały.
Czy któryś z tych komórkowych potomków, zaczynając jako tabula rasa, stanie się taki
sam, jaki był w przeszłości? Na pewno wychowywano ich inaczej.
Te dzieci przypominały mu aktorów uczących się ról w sztuce z ogromną obsadą.
Zawierały przyjaźnie i tworzyły sojusze. Oznaki rodzącej się przyjaźni widać już było w
stosunkach Stilgara z Lietem-Kynesem. Paul siadał obok Chani, natomiast Jessika trzymała się
na uboczu, bez swojego księcia. Syn Paula, Leto II, któremu brakowało siostry bliźniaczki,
również wykazywał oznaki charakterystyczne dla samotnika.
Mały Leto II powinien mieć przy sobie siostrę. Chłopiec nie był skazany na zostanie
potworem, ale bez Gani mógł być jeszcze bardziej na to podatny. Pewnego dnia, po długiej
obserwacji cichego chłopca, Duncan pomaszerował do Szieny i zażądał odpowiedzi. Owszem, w
zasobach Scytale’a znajdowały się komórki Ganimy, ale z jakiegoś powodu Bene Gesserit nie
odtworzyły jej w żadnej z nowych kadzi aksolotlowych. „Nie teraz” – powiedziały mu.
Oczywiście zawsze mogły to zrobić później, ale Leto II dzieliłyby lata od osoby, która powinna
być jego bliźniaczką, drugą połową. Duncanowi było przykro, że chłopiec niepotrzebnie cierpi.
Paul i sześcioletnia Chani, których przyciągały ku sobie wspólna przeszłość i instynkty,
siadywali bok w bok. Teraz Paul kucnął, studiując rozkład pałacu. W powietrzu drgał jego
holograficzny plan, dostarczając mu znacznie więcej szczegółów, niż potrzebował. Paul skupił
się na ścianach nośnych, głównych częściach największej budowli, jaką kiedykolwiek wzniósł
człowiek.
Duncan wiedział, że zadania, które Garimi dawała dzieciom, służyły wielu celom.
Niektóre miały stymulować ich rozwój artystyczny, inne były ściśle praktyczne. Budując
pomniejszoną replikę Wielkiego Pałacu Muad’Diba, ghole dotykały historii. „Doznania
czuciowe i bodźce wzrokowe rodzą inne zrozumienie historii niż słowa i zapiski archiwalne” –
wyjaśniła mu. Większość z ośmiorga gholi przebywała w poprzednich żywotach w budowli,
której kształty teraz odtwarzały. Być może obudzi to ich wspomnienia.
Chociaż Leto II był zbyt mały, by przy tym pomagać, mógł niezdarnie chodzić wokół
repliki. Z fascynacją obserwował prace. Zaledwie przed rokiem Garimi i Stuka próbowały go
zabić w żłobku. Spokojny i zainteresowany tym, co się wokół niego działo, Leto II mało mówił,
ale wykazywał się przerażającą wprost inteligencją i zdawał się wszystko chłonąć.
Maluch siedział na pokrytej piaskiem podłodze przed rzutem głównego wejścia do pałacu,
trzymając ręce na kolanach i kiwając się do przodu i do tyłu. Wydawało się, że dwulatek
rozumie pewne rzeczy równie dobrze jak pozostałe dzieci, a może nawet lepiej.
Thufir Hawat, Stilgar i Liet-Kynes wznosili wspólnie zewnętrzne mury fortecy. Śmiali się
przy tym, traktując to zadanie raczej jako zabawę niż lekcję. Odkąd Thufir przeczytał o swoim
bohaterskim pierwszym życiu, zyskał wielką śmiałość.
– Chciałbym, żebyśmy w końcu znaleźli wroga i rozprawili się z nim – powiedział. –
Jestem pewien, że baszar i Duncan daliby mu radę.
– Ale teraz muszą nam pomóc – rzekł bezczelnie Stilgar i szturchnął swojego przyjaciela
Lieta, przewracając kilka klocków.
– Mamy niedokładnie was – mruknął Duncan. – Nie tych was, których chcemy.
Jessika ułożyła jeszcze kilka klocków giętoplazu, w czym pomógł jej sumiennie Yueh.
Chani chodziła, wymierzając granice budowli według holograficznego obrazu planu. Potem wraz
z Paulem sporządziła – w odpowiedniej skali – kopię ogromnej dobudówki, w której mieszkali
wszyscy słudzy Atrydów wraz z rodzinami – trzydzieści pięć milionów osób! Zapisy historyczne
nie były przesadzone, ale tę liczbę trudno było ogarnąć rozumem.
– Nie potrafię sobie wyobrazić, jak mogliśmy mieszkać w takim domu – powiedziała
Chani, obchodząc nowo wyznaczone granice. – Według archiwów żyliśmy tam szczęśliwie
wiele lat. – Uśmiechnęła się szelmowsko. Rozumiała dużo więcej, niż powinna rozumieć taka
dziewczynka. – Czy tym razem możemy usunąć apartamenty Irulany? – zapytała.
Zachichotał nawet podsłuchujący ich Duncan.
Komórki Irulany, córki Szaddama IV, znajdowały się w skarbcu Scytale’a, ale kadzie
aksolotlowe w centrum medycznym nieprędko ją z nich odtworzą. Nie planowano stworzenia
innych gholi, chociaż Duncan miał mieszane uczucia, kiedy się dowiedział, że następną
wskrzeszoną osobą byłaby – zgodnie z pierwotnym harmonogramem – Alia. Garimi i jej
konserwatystki na pewno nie narzekały, że z ostrożności wstrzymano realizację całego projektu.
W pałacu dzieci wzniosły niezależną od reszty budowlę, świątynię świętej Alii od Noża.
Świątynia była ośrodkiem rozwijającej się religii, kultu stworzonego wokół żywej Alii, a jej
kapłani i biurokraci zniszczyli dziedzictwo Muad’Diba. Duncan widział duże, żaluzjowe okno,
przez które rzuciła się – opętana i doprowadzona do szaleństwa – Alia.
Ponownie studiując projekt, ghole – każdy w rękokształtownicach – formowały szybko
giętoplaz w podobiznę pałacu. Stworzyły kopie ogromnych filarów przed wejściem i spinającego
je łuku, zostawiwszy na później, jako wieńczące całość detale, liczne posągi i klatki schodowe.
Dokładne oddanie wszystkich darów i ozdób przywiezionych przez pielgrzymów z setek
podbitych podczas Dżihadu Muad’Diba światów byłoby niewykonalne. Ale była to część
szkolenia – uderz głową w mur, by się przekonać, jak daleko możesz się posunąć.
Zmęczony rolą podglądacza, Duncan odwrócił się od szyby i wszedł do pokoju ćwiczeń.
Ghole spojrzały nań i wróciły do swoich zajęć. Ale podszedł do niego Paul Atryda.
– Przepraszam, Duncan – powiedział. – Mam pytanie.
– Tylko jedno?
– Możesz mi powiedzieć, jak zostaną nam przywrócone wspomnienia? Jakich technik
użyją Bene Gesserit i ile będziemy mieli lat, kiedy się to stanie? Ja mam już osiem, a Teg miał
dziesięć, gdy go rozbudziły.
Duncan zesztywniał.
– Zostały do tego zmuszone – rzekł. – Była to sytuacja ekstremalna.
Zrobiła to sama Sziena, wykorzystując pokrętną mieszankę metod imprintu seksualnego.
Miles, będąc w ciele dziesięcioletniego chłopca, miał umysł bardzo starego człowieka. Bene
Gesserit zaryzykowały skrzywienie jego psychiki, potrzebowały bowiem jego geniuszu
wojskowego, by pokonać Dostojne Matrony. Młody baszar nie miał nic w tej sprawie do
powiedzenia.
– A czy teraz nie jesteśmy w ekstremalnej sytuacji?
Duncan przyglądał się frontonowi modelu pałacu.
– Musisz wiedzieć tylko tyle, że przywrócenie ci wspomnień będzie traumatycznym
procesem. Nie znamy innego sposobu. Każde z was ma odmienną osobowość – popatrzył na
dzieci – więc obudzenie każdego będzie inne. Najlepszą obroną przed tym jest zrozumieć, kim
byłeś, bo kiedy napłyną wspomnienia, będziesz na nie przygotowany.
– Ale ja nie chcę być tym, kim byłem – powiedział drżącym głosem pięcioletni Wellington
Yueh.
Duncan poczuł ucisk w piersiach.
– Przykro mi, ale nikt z nas nie ma tego luksusu.
Chani zawsze trzymała się blisko Paula. Głos miała słaby, lecz słowa, które
wypowiedziała, były donośne:
– Czy musimy sprostać oczekiwaniom zgromadzenia żeńskiego?
Duncan wzruszył ramionami i zmusił się do uśmiechu.
– A dlaczego nie mielibyście przejść jego oczekiwań?
Dzieci kontynuowały wznoszenie murów Wielkiego Pałacu.
Nasze błąkanie się bez celu jest metaforą całych ludzkich dziejów. Uczestnicy doniosłych
wydarzeń nie są świadomi roli, jaką odgrywają w ogólnym planie. Jednak to, że nie dostrzegamy
owego większego projektu, nie dowodzi, iż on nie istnieje.
– Matka Wielebna Sziena, dziennik pokładowy Itaki
Sziena kroczyła samotnie przez wydmy. Palce jej nagich stóp zatapiały się w miękkim,
ziarnistym piasku. Powietrze w zamkniętym pomieszczeniu przesiąknięte było ostrą wonią
krzemionki i cynamonowym zapachem świeżego melanżu.
Nadal nie mogła zapomnieć o dziwnej wizji z Innych Wspomnień, w której rozmawiała z
Sajjadiną Ramallo, i o otrzymanym od niej zagadkowym ostrzeżeniu dotyczącym gholi.
„Uważaj, co tworzysz”. Sziena potraktowała tę przestrogę poważnie – jako Matka Wielebna nie
mogła postąpić inaczej.
Ale ostrożne podejście nie było tożsame z zaprzestaniem realizacji programu. Co Ramallo
miała na myśli? Mimo przeszukania całego umysłu Szienie nie udało się ponownie odnaleźć
starożytnej fremeńskiej Sajjadiny. Panowała tam zbyt duża wrzawa. Niemniej jednak znowu
usłyszała głos jeszcze starszej Sereny Butler. Legendarna przywódczyni dżihadu dała jej kilka
mądrych rad.
W długiej na kilometr ładowni Sziena stąpała po miałkim piasku, nie starając się
zachowywać nierównego kroku Fremenów z Diuny. Trzymane tam czerwie instynktownie
wiedziały, że weszła na ich teren, i Sziena wyczuwała, że się do niej zbliżają.
Czekając, aż dotrą do niej w tumanach kurzu wzbijanego z roztrącanych wydm, położyła
się na piasku. Nie miała na sobie filtraka, tak jak wtedy, kiedy była dziewczynką. Ręce i nogi
miała gołe. Swobodne. Czuła na skórze ziarna piasku. Przywierał do kropel potu
wydobywającego się z jej porów. Wyobrażała sobie, jak by to było być jednym z tych wielkich
czerwi nurkujących pod powierzchnią niczym ryby w suchym morzu.
Wstała, gdy pojawiły się pierwsze trzy czerwie. Podniosła pusty koszyk na przyprawę i
stawiła czoło wijącym się stworom. Wysuwały ku niej okrągłe łby, a w ich paszczach lśniły
kryształowe zęby i płomyki powstające wskutek tarcia w ich trzewiach.
Pierwotne arrakańskie czerwie były stworzeniami agresywnie broniącymi swoich
terytoriów. Kiedy Bóg Imperator Diuny „powrócił do piachu”, każdy z nowo narodzonych
czerwi zyskał perłę jego świadomości, mogły więc działać wspólnie, jeśli miały na to ochotę.
Sziena zadarła głowę i uniosła zamknięty koszyk.
– Przyszłam zbierać przyprawę, Szejtanie – powiedziała.
Przed laty kapłani na Rakis słuchali z przerażeniem, kiedy przemawiała tak do ich
Podzielonego Boga.
Sziena przeszła między ich pierścieniowatymi cielskami bez strachu, jakby były tylko
ogromnymi drzewami. Zawsze rozumiała się z czerwiami. Teraz, kiedy stworzenia te tak urosły,
niewielu pasażerów statku pozaprzestrzennego ośmielało się wejść do ładowni. Sziena jako
jedyna mogła zbierać z piasku naturalną przyprawę, której część dodawała do znacznie
większych zasobów melanżu wytwarzanych w kadziach aksolotlowych.
Wciągając cynamonowy zapach, poszła w miejsce, gdzie ostatnio nastąpił wybuch
przyprawy. Dawno temu robiły tak dzieci z jej wioski. Za melanż zbierany przez nie na
wydmach można było kupić jedzenie i narzędzia. Teraz cały ten sposób życia odszedł w niebyt,
tak samo jak Rakis...
Z głębin Innych Wspomnień wydobył się znowu w jej głowie starożytny, fascynujący głos
Sereny Butler. Sziena podjęła z nią głośną rozmowę.
– Powiedz mi, jak to możliwe, by Serena Butler była jedną z moich przodkiń.
– Jeśli zaczniesz kopać wystarczająco głęboko, znajdziesz mnie. Przodek po przodku,
przodkini po przodkini, pokolenie po pokoleniu.
Sziena nie dała się tak łatwo przekonać.
– Ale przecież jedyne dziecko Sereny Butler zamordowały myślące maszyny. To się stało
zarzewiem dżihadu. Nie miałaś żadnego dziedzica, żadnego innego potomka, jak możesz być w
moich Innych Wspomnień?
Spojrzała na dziwne czerwie, jakby mogła dojrzeć wśród nich twarz zamęczonej kobiety.
– Ponieważ jestem – odparła Serena.
Nie powiedziała nic więcej i Matka Wielebna wiedziała, że nie uzyska dokładniejszej
odpowiedzi.
Przechodząc obok najbliższego czerwia, Sziena pogładziła jeden z jego pokrytych skorupą
pierścieni. Wyczuwała, że również te stworzenia marzą o wolności, o otwartej przestrzeni, na
której mogłyby się przekopywać przez piasek, oznaczać swoje terytoria, walczyć o dominację i
rozmnażać się.
Dzień w dzień obserwowała je ze znajdującej się na górze galerii widokowej. Patrzyła, jak
krążą po ładowni, sprawdzając granice swego terytorium i wiedząc, że muszą czekać... czekać!
Zupełnie jak Futarzy chodzący niespokojnie w tę i z powrotem po arboretum, jak uciekinierki
Bene Gesserit i Żydzi czy Duncan Idaho, Miles Teg i małe ghole. Wszyscy tkwili tu jak w
pułapce, skazani na tę odyseję, która zdawała się nie mieć końca. Musi być jakieś bezpieczne
miejsce, do którego mogą się udać.
Znalazłszy rdzawą plamę na piasku, kucnęła i zebrała świeży melanż do
nieprzepuszczalnego koszyka. Czerwie wytwarzały go mało, ale ponieważ był świeży i
oryginalny, Sziena zachowywała dużą jego część do własnego użytku. Przyprawa produkowana
w kadziach aksolotlowych miała identyczny skład, ale wolała tę, która miała ścisły związek z
czerwiami, nawet jeśli był to tylko wytwór jej wyobraźni. Jak Serena Butler? Albo Sajjadina
Ramallo?
Czerwie przesunęły się koło niej i zaczęły zakopywać wielkie cielska w piasku. Sziena
pochyliła się, żeby zebrać więcej przyprawy.
Rabbi, jak to miał ostatnio w zwyczaju, klęczał i modlił się przy obrzydliwym ciele
kobiety w centrum medycznym, które było raczej izbą tortur.
– Niech nasz Odwieczny Bóg pobłogosławi ci i przebaczy, Rebecco.
Chociaż jej mózg był martwy, a ciało nie przypominało kobiety, którą znał, nadal zwracał
się do niej nadanym jej niegdyś imieniem. Powiedziała przecież, że będzie śniła, przebywając
wśród niezliczonych istnień, które w niej były. Czy naprawdę? Mimo wszystkiego, co widział i
czuł w tej izbie grozy, pamiętał, kim była, i poważał ją.
Dziesięć lat w roli kadzi!
– Matka potworów. Dlaczego pozwoliłaś im to zrobić, córko?
W dodatku teraz, kiedy wstrzymano program tworzenia gholi, jej ciało nie służyło już
nawet celowi, któremu się poświęciła. Coś okropnego!
Jej nagi brzuch, oplątany rurkami i przewodami podłączonymi do monitorów, nie był już
wzdęty, ale rabbi wiele razy widział, jak rozdymał go płód poczęty tak nienaturalnie, że nawet
Bóg musiał odwracać od tego wzrok. Rebecca i dwie inne Bene Gesserit, które zgłosiły się
dobrowolnie do tych przerażających rzeczy, leżały na sterylnych łóżkach. Kadzie aksolotlowe!
Już sama ta nazwa brzmiała nienaturalnie i urągała człowieczeństwu.
Te „kadzie” od lat wytwarzały ghole, ale teraz produkowały po prostu prekursory
chemiczne melanżu. Ciała kobiet były już tylko wstrętnymi fabrykami. Podtrzymywano je przy
życiu, dostarczając stale płynów, substancji odżywczych i katalizatorów.
– Czy jakikolwiek cel jest wart tej ceny? – wyszeptał rabbi, nie będąc pewien, czy błaga w
modlitwie o odpowiedź Wszechmogącego, czy zwraca się bezpośrednio do Rebecki. Tak czy
inaczej, nie otrzymał odpowiedzi.
Wzdrygnąwszy się, dotknął palcami brzucha Rebecki. Lekarki Bene Gesserit często
strofowały go za dotykanie „kadzi”. Ale chociaż gardził tym, co Rebecca ze sobą zrobiła, nigdy
nie wyrządziłby jej krzywdy. Pogodził się też z faktem, że nigdy jej nie ocali.
Spojrzał na małe ghole. Wydawały się niewinnymi dziećmi, ale nie dał się oszukać.
Wiedział, dlaczego te genetycznie stare postaci się urodziły, i nie chciał mieć nic wspólnego z
tym podstępnym planem.
Usłyszał, że ktoś wchodzi do cichego, wypełnionego tylko szumem aparatury
pomieszczenia. Podniósł głowę i zobaczył brodatego mężczyznę. Spokojny, inteligentny i
znający się na rzeczy Jacob podjął się czuwania nad rabbim, tak jak dawniej robiła to Rebecca.
– Wiedziałem, że znajdę cię tutaj, rabbi. – Jacob miał poważną i pełną dezaprobaty minę,
jaką mógłby przybrać sam starzec, kiedy nie pochwalał czyjegoś zachowania. – Czekamy na
ciebie. Już czas.
Rabbi zerknął na chronometr i zdał sobie sprawę, jak jest późno. Według ich obliczeń był
piątkowy zachód słońca i zgodnie z tradycją należało rozpocząć dwudziestoczterogodzinny
szabas. Rabbi odmówi modlitwy w prowizorycznej synagodze, przeczyta prawdziwy tekst
Psalmu 29 (a nie jego strasznie zniekształconą wersję z Biblii Protestancko-Katolickiej), po
czym jego grupka będzie śpiewać.
Pogrążony w modlitwach, zmagając się ze swoim sumieniem, starzec stracił rachubę
czasu.
– Tak, Jacob. Już idę. Przepraszam.
Mężczyzna ujął rabbiego pod ramię i poprowadził, chociaż ten nie potrzebował pomocy.
Jacob nachylił się bliżej, wyciągnął rękę i starł łzy, które niespodziewanie popłynęły po
policzkach starca.
– Ty płaczesz, rabbi.
Starzec spojrzał na kształt, który niegdyś był tryskającą życiem kobietą, Rebeccą.
Zatrzymał się i długą chwilę stał niepewny, po czym pozwolił, by towarzysz wyprowadził go z
sali.
Kojotyty – wysoce cenione kamienie szlachetne wytwarzane w otarciach skorup jednonogich
stworzeń morskich, cholister, żyjących tylko na Buzzellu. Kojotyty mienią się całą tęczą barw, w
zależności od dotyku ciała albo kąta padania światła. Z powodu dużej wartości i łatwości ich
przenoszenia te małe, idealnie okrągłe kamienie używane są – podobnie jak melanż – jako
waluta, zwłaszcza w czasach zawirowań ekonomicznych i niepokojów społecznych.
– Terminologia Imperium (wydanie poprawione)
Otoczona przenikającym powietrze zapachem soli – tak odmiennym od zapachu pustyni
na Kapitularzu! – Matka Dowodząca dokonywała przeglądu przedsięwzięć na Buzzellu. W
minionym roku Matka Wielebna Corysta wysłała nowemu zgromadzeniu żeńskiemu wiele
transportów kojotytów, których sprzedaż pokryła inne wydatki, podczas gdy dochody z
produkcji melanżu przeznaczono na zapłatę za broń, którą zaczęła wytwarzać Richese. Murbella
stworzyła szeroką sieć szpiegów, zbierając informacje o istniejących jeszcze twierdzach
Dostojnych Matron i przygotowując się do realizacji długofalowego planu. Wkrótce będzie
gotowa, by ruszyć na ich główne enklawy.
Odbicie Buzzella i przejęcie wydobycia kojotytów odcięło Dostojne Matrony od głównego
źródła ich bogactw. Sprowokowało to i jednocześnie osłabiło najsilniejsze bastiony
zbuntowanych kobiet.
Na razie nowe zgromadzenie podporządkowało sobie, oprócz Buzzella, pięć twierdz
buntowniczek. Na każde sto tysięcy Dostojnych Matron zabitych przez jej podkomendne
udawało im się wziąć do niewoli zaledwie tysiąc. Z każdego tysiąca pojmanych może sto
udawało się przekonać do przyłączenia się do zgromadzenia.
– Nigdy nie można mieć gwarancji, że resocjalizacja się powiedzie, ale śmierć jest pewna
– oświadczyła na początku Murbella swoim doradczyniom. – Nikt nie musi nam przypominać,
jak myślą Dostojne Matrony. Czy odniosłyby się z szacunkiem do naszych próśb o
zjednoczenie? Nie! Najpierw trzeba je złamać.
Ostatnie twierdze będą twardym orzechem do zgryzienia, ale Murbella była przekonana,
że jej walkirie poradzą sobie z tym zadaniem. Nie każdy podbój będzie tak prosty jak odzyskanie
Buzzella.
W minionych kilku miesiącach Corysta wprowadziła na oceanicznej planecie wiele zmian,
a Matka Dowodząca je zaaprobowała. Corysta – „kobieta, która straciła dwoje dzieci” – od
początku była chętna do pomocy. Jeszcze zanim Murbella połączyła się z nią, kobieta ta
najwyraźniej dużo pamiętała z czasów, kiedy była Bene Gesserit.
Zabudowania na Buzzellu składały się z kilku ledwie budynków i wież obronnych na
wystających z morza skałach i jałowych wyspach, poza tym były tam duże łodzie, barki
przetwórcze i stojące na kotwicach tratwy. Gdy Corysta objęła nadzór, wiele z przebywających
tam na zesłaniu Bene Gesserit, które żywiły uzasadnioną urazę do tego miejsca, zażądało, by
zwolniono je z ciężkiej pracy przy kojotytach. Niektóre pragnęły się zemścić na podłych
dziwkach. Ostentacyjnie zostawiwszy najbardziej wojownicze banitki na poprzednich
stanowiskach, Corysta – myśląc podobnie jak Murbella – uczyniła inne specjalnymi
miejscowymi doradczyniami.
Zarekwirowała w miarę wygodne kwatery, które Skira i jej dziwki objęły po banitkach, i
kazała garstce pozostałych Dostojnych Matron wznieść lekkie namioty na skalistym gruncie.
Murbella zdawała sobie sprawę, że jest to raczej sposób sprawowania nad nimi kontroli niż
zemsta. Skira i jej grupa oraz przebywające na zesłaniu Bene Gesserit były od dawna
odizolowane od międzyplanetarnej polityki. Zjednoczenie tych kobiet było jeszcze jednym
trudnym zadaniem i wyzwaniem dla zdolności przywódczych Corysty, ale stopniowo poznawały
one korzyści płynące ze wspólnej pracy. Była to jakby miniatura tego, co stało się na
Kapitularzu.
Teraz, po południu drugiego dnia inspekcji, Matka Dowodząca, w towarzystwie Corysty i
Dostojnej Matrony Skiry, dokonywała przeglądu zreorganizowanych operacji wydobycia
kojotytów. Dwanaście robotnic – wyłącznie ocalałych Dostojnych Matron – kontynuowało
mycie i sortowanie kamieni według ich wielkości i koloru, wykonując pracę, do której wcześniej
zmuszały zesłane Bene Gesserit. Nie stali już nad nimi fibiańscy strażnicy. Murbella
zastanawiała się, czy ziemnowodni ludzie w ogóle zauważyli, że zmieniły się ich panie, a jeśli
tak, to czy ich to obchodziło.
Pod powierzchnią fibiańscy nurkowie chwytali i umieszczali w zagrodach duże, powolne
skorupiaki. Cholistery miały mięsiste ciała pokryte grubą, gruzełkowatą skorupą. W otarciach
tego pancerza, do których ciągle dochodziło na skalistym dnie, tworzyły się mleczno-białe
narośla, te zaś można było odłupywać niczym osadzone w skale klejnoty. Powolny wzrost
owych gruzełków, nieliczna populacja cholister i trudność, jaką sprawiał ich połów w głębokiej
wodzie, przyczyniały się do rzadkości i wartości kamieni.
Po sprowadzeniu przez Dostojne Matrony ziemnowodnych hybryd wydobycie radykalnie
wzrosło. Fibianie żyli w wodzie, nurkowali głęboko bez specjalnego sprzętu i wypływali daleko
poza skrawki lądu, polując na wolno wędrujące cholistery.
Stojąc na pomoście z doradczyniami, Murbella zwróciła się w stronę dużego Fibianina,
który stał na skraju rafy. Najwyraźniej był kiedyś strażnikiem, bo nadal miał bicz z kolczastym
rzemieniem. Czterech innych fibiańskich nurków przykucnęło na skalistym brzegu, na który
dostarczyli właśnie nowy ładunek kojotytów.
Dostojne Matrony nie wiedziały dokładnie, skąd się wzięli Fibianie, pamiętały tylko, że
przybyli „skądś z Rozproszenia, dawno temu”. Skira twierdziła, że ziemnowodni mieszańcy są
gatunkiem o ograniczonych umysłach i skąpym słownictwie, ale instynkt Bene Gesserit
podpowiadał Murbelli, że jest inaczej. Dowodów na to dostarczyły wspomnienia, którymi
podzieliła się z nią Corysta – Fibianie byli inteligentniejsi, niż się wydawali.
Poleciwszy dwóm siostrom ze swojej świty, by jej towarzyszyły, Murbella zeszła po
śliskiej, zraszanej przez morze skale na kamienistą plażę.
– To nie jest bezpieczne. – Skira podbiegła do Matki Dowodzącej i zrównała się z nią. –
Fibianie bywają agresywni. W ubiegłym tygodniu jeden z nich utopił Dostojną Matronę. Zabrał
ją na głęboką wodę i wciągnął pod powierzchnię.
– Pewnie zasłużyła na to. Czyżbyś wątpiła, że w trójkę potrafimy się obronić?
W pobliżu oddział walkirii również czuwał nad swoją dowódczynią z bronią gotową do
użycia.
– Najwyższy z nich jest naszym najlepszym poławiaczem. – Corysta wskazała grupę. –
Widzisz tę bliznę na jego czole? Najgłębiej nurkuje i dostarcza najwięcej kojotytów.
W przebłysku pamięci Corysty Murbella ujrzała porzucone fibiańskie niemowlę, które
uratowała zesłana na Buzzella Bene Gesserit, wyciągając je z kałuży zostawionej przez
przypływ. Ono też miało bliznę na czole, ślad po kleszczach. Czyżby to był ten sam osobnik?
Ten, którego Corysta nazwała „Dzieckiem Morza”? Przypomniała sobie inne przypadki, inne
spotkania. Tak, ten wodny samiec na pewno wiedział, kim jest Corysta.
Fibianin z blizną pierwszy zauważył zbliżające się kobiety. Pozostałe istoty zwróciły się
nieufnie w ich stronę, mrugając oczami wąskimi jak szparki. Troje mniejszych Fibian wróciło do
spienionej wody i trzymało się poza zasięgiem kobiet. Jednak ten z blizną pozostał.
Murbella przyjrzała mu się uważnie, próbując odczytać w jego obcej mowie ciała jakąś
wskazówkę na temat tego, co myśli. Chociaż niższa od ziemnowodnej istoty, przyjęła pewną
siebie postawę bojową.
Fibianin przyglądał się jej długą chwilę pokrytymi błoną oczami. Potem przemówił
gardłowym głosem, który brzmiał, jakby ktoś przeciągał mokrą szmatę przez rurę.
– Szef szef.
– Co masz na myśli?
– Ty. Szef szef.
– Wie, że jesteś szefową wszystkich szefowych – wyjaśniła Corysta.
– Tak. Teraz jestem twoją szefową.
Pochylił z szacunkiem głowę.
– Myślę, że jesteś dużo bystrzejszy, niż pokazujesz. Jesteś dobrym Fibianinem?
– Nie dobry. Najlepszy.
Murbella śmiało zbliżyła się o krok. Oprócz tego, co wiedziała od Corysty, nie miała
pojęcia o społecznych upodobaniach Fibian ani o tym, co stanowi dla nich tabu.
– Ty i ja jesteśmy przywódcami, każde na swój sposób – powiedziała. – Jak jeden
przywódca drugiemu, obiecuję ci, że nie będziemy was traktować tak jak Dostojne Matrony.
Sam już widzisz zmiany. Nie będziemy używać na was bata i nie pozwolimy, byście wy go
używali na kogokolwiek. Pracujecie dla nas. Z korzyścią dla wszystkich.
– Koniec z batem. – Uniósł dumnie i surowo brodę. – Koniec z kojotytami dla
przemytników.
Murbella starała się przetrawić to, co dawał jej do zrozumienia. Czy była to obietnica czy
pogróżka? Po roku Fibianie musieli przecież zauważyć znaczną różnicę w swoim życiu.
– Przemytnicy są od zawsze problemem – wyjaśniła Corysta. – Nie możemy ich
powstrzymać przed pozyskiwaniem kojotytów na otwartych wodach.
Nozdrza haczykowatego nosa Skiry się rozszerzyły.
– Od dawna podejrzewamy, że Fibianie handlują z przemytnikami, że kradną nasze
kojotyty, by zaspokoić swoje potrzeby – powiedziała.
– Nie wasze kojotyty – rzekł Fibianin z długim, bulgoczącym pomrukiem.
Murbella czuła, że zaraz nastąpi interesujący przełom.
– Obiecasz, że nie będziecie prowadzić interesów z przemytnikami, jeśli będziemy
traktować was sprawiedliwie? – zapytała. – O to ci chodzi?
– Fibianie to niewolnicy! – Głos Skiry brzmiał, jakby była śmiertelnie obrażona. –
Podludzie. Robią to, do czego zostali stworzeni…
Matka Dowodząca zmierzyła ją morderczym wzrokiem.
– Sprowokuj mnie, jeśli się odważysz. Gotowa jestem zabić jeszcze jedną arogancką
dziwkę, żeby postawić na swoim.
Skira zamarła pod jej spojrzeniem jak mysz, która znalazła się naprzeciw grzechotnika, po
czym skłoniła się i cofnęła o krok.
– Jak sobie życzysz, Wielka Dostojna Matrono – odparła. – Nie chciałam cię urazić.
Fibianin wydawał się rozbawiony.
– Koniec z przemytnikami – powiedział.
– Przemytnicy zawsze byli na tyle sprytni, żeby zostawiać nam większość połowów –
wyjaśniła Corysta. – Może byli dla Dostojnych Matron utrapieniem, ale nie aż takim, by
ściągnąć na siebie ich zmasowany odwet.
– Wcześniej czy później zgniotłybyśmy ich – mruknęła Skira.
– Czym płacili wam przemytnicy? – zapytała Murbella ziemnowodne stworzenie,
ignorując Skirę. – Czego chcą Fibianie?
– Przemytnicy przywożą przyprawę. My dajemy kojotyty.
A więc to tak! Chociaż Gildia rozpaczliwie potrzebowała przyprawy, a Murbella nadal nie
zgadzała się dostarczać im jej więcej, niż wystarczało do zaspokojenia najniezbędniejszych
potrzeb, przemytnicy i grupy działające na czarnym rynku zaczęły rozprowadzać swoje zapasy.
Wyjęła z kieszeni trykotu małą tabletkę cynamonowego koloru i wręczyła ją Fibianinowi.
– Mamy więcej melanżu, niż kiedykolwiek mogliby wam przywieźć przemytnicy –
oznajmiła.
Zdumiony trzymał tabletkę w dłoni o palcach połączonych błoną pławną. Ostrożnie ją
powąchał. Na jego grube usta powrócił uśmiech.
– Przyprawa. Dobra.
Przyglądał się tabletce z bardzo poważną miną, ale nie próbował jej połknąć.
– Będzie wam się dobrze układało ze zgromadzeniem żeńskim. Myślimy w taki sam
sposób. – Murbella wskazała tabletkę melanżu w jego dłoni. – Zatrzymaj to.
– Handel?
Pokręciła głową.
– Nie. Podarunek dla ciebie.
– On nie rozumie pojęcia podarunku. Coś takiego nie istnieje w ich kulturze – powiedziała
Skira. – Niewolnicy nie przywykli do posiadania czegokolwiek.
Murbella zaczęła się zastanawiać, czy wszystkie Dostojne Matrony są tak ślepe i pełne
uprzedzeń.
– Przemytnicy nas nauczyli – rzekł Fibianin.
Albo nie rozumiejąc tego gestu, albo odmawiając przyjęcia daru, oddał jej tabletkę –
raczej z szacunkiem niż z pogardą – wszedł do wody i dołączył do towarzyszy. Wkrótce jego
głowa zniknęła pod falami, a pozostali trzej nurkowie poszli za jego przykładem.
Skira prychnęła.
– Jeśli wasze zgromadzenie ma tyle melanżu, możemy nim płacić Fibianom za to, by
trzymali się z dala od przemytników i oddawali nam wszystkie kojotyty – powiedziała.
– Jak tylko wrócę na Kapitularz, wydam nowe rozkazy. Będziemy dostarczały melanż
Fibianom, jeśli go potrzebują. – Murbella spojrzała na Corystę, zastanawiając się, ile czasu
minęło, odkąd ta skazana na wygnanie siostra otrzymała dawkę przyprawy. Pod panowaniem
Dostojnych Matron Bene Gesserit zesłane na Buzzella na pewno były od niej odcięte. Ale
później, szperając we wspomnieniach, którymi podzieliła się z nią Corysta, znalazła przypadki,
kiedy ów Fibianin z blizną – Dziecko Morza – dostarczał jej nieco melanżu od przemytników,
ukrywając te podarunki wśród kamieni, gdzie mogła je znaleźć. – Będziemy też dawać
przyprawę wszystkim innym przebywającym tutaj osobom, które mogą jej potrzebować.
Przesądy i brednie z przeszłości nie powinny powstrzymywać nas przed postępem. Jeśli nie
będziemy projektować nowych urządzeń, przyznamy, że nasze obawy są większe niż nasze
zdolności.
– wytwórcy z Ixa
Kiedy naczelny wytwórca wysłał Gildii wiadomość, w której oznajmił, że prace nad
nowymi maszynami nawigacyjnymi zakończyły się sukcesem, na Ixa natychmiast udała się mała
delegacja gildian. Szybkość, z jaką przybyli, powiedziała Khrone’owi wszystko, co chciał
wiedzieć. Administratorzy Gildii byli znacznie bardziej zdesperowani, niż pokazywali po sobie.
Wraz ze swoimi maskaradnikami przeciągał „fazę koncepcyjną” już od ośmiu lat,
uznawszy, że to najkrótszy okres opracowywania tak nowoczesnej, odmiennej od wszelkich
znanych już ludziom technologii, jaki udałoby mu się usprawiedliwić. Nie mógł pozwolić, by w
Gildii, a nawet wśród Ixan, wzbudziło to zbyt wiele wątpliwości i skłoniło ich do zadawania
niepotrzebnych pytań. Niezwykłe nowe urządzenie mogło bezpiecznie i z powodzeniem
pokierować dowolnym statkiem. Niepotrzebny był nawigator, a zatem również przyprawa.
Będą jeść Khrone’owi z ręki.
Teraz stał cicho w szarym galowym garniturze ze lśniącego oleiście plazjedwabiu obok
naczelnego wytwórcy Shayamy Sena. Chociaż trzymane w odosobnieniu na Kaladanie ghole
barona Harkonnena i rocznego Paula Atrydy wymagały stałego nadzoru, Khrone postanowił
przybyć na Ixa, by osobiście przyjrzeć się temu spotkaniu.
Do pokoju wszedł administrator Gorus w towarzystwie sześciu mężczyzn. Oprócz
urzędników Gildii Khrone zauważył przedstawiciela niezależnego Banku Gildii i głównego
handlowca KHOAM. Wydawało się, że administratorzy Gildii ostentacyjnie nie zabrali na te
rozmowy nawigatora. Delegacja zostawiła go w wypełnionej gazem przyprawowym komorze na
jego statku krążącym wysoko na orbicie. Och, jak bardzo musieli pragnąć tej nowej technologii!
Tym razem zebrali się w małym, kameralnym pomieszczeniu, nie w dużej hali fabrycznej,
wypełnionej dźwiękami narzędzi i urządzeń przemysłowych, których hałas tak zdominował ich
pierwsze spotkanie. Sen polecił przynieść napoje, odwlekając rozpoczęcie negocjacji
handlowych.
– Panowie, niebawem zmieni się na zawsze handel w całej galaktyce – powiedział. –
Dzięki ixańskiemu wynalazkowi to, czego pragniecie, jest w waszych rękach.
Gorus starał się ukryć podniecenie pod sceptyczną miną.
– Pańskie twierdzenia, naczelny wytwórco, robią wrażenie, ale są przesadne – powiedział.
– Są prawdziwe.
Khrone odgrywał swoją rolę potulnego inżyniera, podając gościom słodycze i mocny
napój, który – jak na ironię, biorąc pod uwagę cel spotkania – był hojnie przyprawiony
melanżem. Administrator Gorus, uprzejmie konsumując poczęstunek, przeglądał dostarczone
przez zespół Khrone’a raporty techniczne i wyniki prób.
– Te nowe ixańskie maszyny wydają się tysiąc razy dokładniejsze od poprzednich, które
zainstalowaliśmy na części statków Gildii – stwierdził. – O wiele lepsze od wszelkich urządzeń
używanych podczas Rozproszenia.
Naczelny wytwórca pociągnął długi łyk gorącego napoju przyprawowego.
– Nigdy nie lekceważ Ixan, gildianinie – odparł. – Zauważyliśmy, że nie włączyliście do
waszej delegacji nawigatora.
Gorus zrobił wyniosłą minę.
– Jego obecność nie była konieczna.
Khrone stłumił uśmiech. To stwierdzenie było prawdziwe pod różnymi względami.
– Ludzkość szukała dokładnego systemu nawigacyjnego od... od tysiącleci! Pomyślcie, ile
statków zaginęło w Czasach Głodu – powiedział bankier Gildii, którego twarz nagle się
rozpromieniła. – Spodziewaliśmy się, że takie spektakularne przejście od podstawowych zasad
do stworzenia urządzenia zajmie kilkadziesiąt lat.
Sen uśmiechnął się z dumą, patrząc na Khrone’a. Nawet naczelny wytwórca sądził, że
najnowszy przełom technologiczny opiera się na rzetelnej wiedzy i pomysłowości Ixan, a nie, że
jest dziełem wroga z zewnątrz.
Główny handlowiec KHOAM spojrzał gniewnie na przedstawiciela Banku Gildii.
– To nic nowego – stwierdził. – Widocznie Ixanie musieli cały czas potajemnie pracować
nad zakazaną technologią.
– Mógłbym dodać, że dla naszego dobra – przerwał mu Gorus, ucinając dyskusję.
– My, Ixanie, nie spoczywamy na laurach – powiedział Shayama Sen, po czym zacytował
jedną z ixańskich zasad: – „Ci, którzy nie są zwolennikami postępu i nie dążą aktywnie do
innowacji, znajdą się wkrótce w ogonie historii”.
Khrone wtrącił się, zanim pojawiły się głupie pytania.
– Aby uniknąć niezamierzonych skojarzeń z jakimikolwiek myślącymi maszynami,
wolimy nazywać te nowe urządzenia „matematycznymi kompilatorami” – powiedział. –
Kompilatory te po prostu automatyzują procesy zachodzące w umyśle nawigatora, a nawet
mentata. Nie chcemy wywoływać wstrętnego widma, które doprowadziło do Dżihadu
Butleriańskiego.
Słuchał swoich eufemizmów i racjonalizacji i wiedział, że ci mężczyźni i tak zrobiliby to,
co chcieli, nie oglądając się na żadne prawa i zakazy moralne. Mieli po prostu na tyle wyobraźni
– i byli tak chciwi – żeby dostarczyć niezbędnych usprawiedliwień, gdyby pojawiły się
jakiekolwiek zastrzeżenia.
– Gdybyście mieli, panowie, jakieś wątpliwości, toby was tu nie było – dodał Sen z
surową nutą w głosie. – Czyżbyście, udając zaniepokojenie i powołując się na starożytne zakazy
konstruowania myślących maszyn, chcieli nas zmusić do obniżenia ceny? Nic z tego. – Odstawił
kubek, ale nadal się uśmiechał. – Prawdę mówiąc, z komercyjnego punktu widzenia byłoby dla
nas korzystne zaoferowanie tej technologii szerszym kręgom potencjalnych nabywców.
Przypuszczamy, że szczególną chęć na własne urządzenia nawigacyjne miałoby nowe
zgromadzenie żeńskie, gdyż umożliwiłyby mu one zbudowanie niezależnej floty. Teraz korzysta
z usług Gildii, bo nie ma wyboru. Zastanawiam się, ile byłoby skłonne zapłacić za niezależność.
Na te słowa administrator Gorus, bankier Gildii i przedstawiciel KHOAM zaczęli głośno
protestować, przedstawiając całą litanię skarg. Twierdzili przede wszystkim, że to oni
zaproponowali prace nad urządzeniami nawigacyjnymi, że obiecano im, iż będą mieli
wyłączność na korzystanie z nich, i że zgodzili się już zapłacić wygórowaną cenę.
Khrone przerwał te narzekania, zanim przerodziły się w otwarty spór. Nie chciał dopuścić
do tego, by jego starannie przemyślany plan został zwekslowany na boczny tor.
– Naczelny wytwórca daje tylko przykład, by mieć pewność, że rozumieją panowie
wartość naszego technologicznego osiągnięcia – powiedział. – Chociaż uważają panowie, że
mogą sobie rościć pewne prawa do tego wynalazku, gdyż podsunęli nam pomysł prac nad nim,
muszą też panowie uświadomić sobie, że moglibyśmy przyjąć oferty od kogoś innego.
Uzgodniona cena nie zostanie podniesiona ani obniżona.
Sen skinął energicznie głową.
– W porządku, nie traćmy czasu na czcze spory. Żądana przez nas cena może być wysoka,
ale zapłacicie ją. Skończą się szokujące wydatki na melanż, skończy się uzależnienie od
kapryśnych nawigatorów. Jesteście biznesmenami z wizją, a nawet dziecko dostrzeże, jak
ogromne zyski zaczną płynąć do kasy Gildii po wyposażeniu waszych statków w – przerwał, by
przypomnieć sobie zaproponowaną przez Khrone’a nazwę – matematyczne kompilatory. –
Obrócił się do przedstawiciela KHOAM, który zjadł wszystkie podane mu słodycze i wypił do
ostatniej kropli gorący napój przyprawowy. – Ufam, że nie muszę tego wyjaśniać głównemu
handlowcowi.
– KHOAM musi podtrzymywać handel nawet w czasie wojny. Richese zgarnia ogromne
zyski, budując potężną flotę wojenną dla nowego zgromadzenia żeńskiego.
Naczelny wytwórca z Ixa mruknął coś z irytacją na tę wzmiankę.
Administrator Gorus wydawał się bardzo podekscytowany.
– Poprzednio, kiedy instalowaliśmy prymitywne maszyny nawigacyjne na statkach Gildii,
na pokładzie każdego z nich znajdował się także nawigator. – Spojrzał przepraszająco na
naczelnego wytwórcę. – Widzi pan, nie ufaliśmy całkowicie waszym wcześniejszym maszynom,
ale wtedy nie byliśmy do tego zmuszeni. To były kwestie wiarygodności, trochę zbyt wiele
zaginionych statków... Jednak teraz, gdy nowe zgromadzenie żeńskie ma całkowitą kontrolę nad
przyprawą, a dokładność waszych... kompilatorów została dowiedziona, nie widzę powodu, by
nie polegać na tych urządzeniach nawigacyjnych.
– Jeśli pracują tak dobrze, jak obiecaliście – rzekł bankier Gildii.
Kiedy stało się oczywiste, że cała delegacja wierzy w nowe matematyczne kompilatory,
Khrone posiał ziarno niezgody.
– Oczywiście wiecie, że dzięki tej zmianie nawigatorzy staną się przestarzali i
niepotrzebni. Raczej nie będą z tego zadowoleni.
Administrator Gorus zmienił pozycję, jakby było mu niewygodnie, i spoglądał to na
bankiera, to na swoich towarzyszy gildian.
– Tak, wiemy – odparł w końcu. – To wielka szkoda.
Nasze motywacje są równie ważne jak nasze cele. Wykorzystuj to do zrozumienia wroga. Dzięki
uzyskanej w ten sposób wiedzy będziesz mógł go pokonać albo – jeszcze lepiej – skłonić, by
został twoim sojusznikiem.
– baszar Miles Teg, Pamiętniki dowódcy wojskowego
Kryzys wśród nawigatorów był tak poważny, że Edryk postanowił poprosić o posłuchanie
samą Wyrocznię Czasu.
Nawigatorzy wykorzystywali wizje, by prowadzić statki przez zagiętą przestrzeń, a nie po
to, by przewidywać rozwój wydarzeń w świecie ludzi. Frakcja administratorów pominęła ich i
wystawiła do wiatru. Zajęci swoimi ezoterycznymi sprawami nawigatorzy nigdy nie uważali, by
działania i pragnienia ludzi spoza Gildii miały jakieś istotne znaczenie. Cóż za głupota! Gildię
Kosmiczną zupełnie zaskoczyły utrata przyprawy i nieustępliwość jedynych jej dostawców, jacy
pozostali. Minęło ćwierć wieku od zniszczenia Rakis. Co gorsza, Dostojne Matrony zgładziły
wszystkich tleilaxańskich mistrzów, którzy wiedzieli, jak wytwarza się melanż w kadziach
aksolotlowych.
Tak wiele różnych grup rozpaczliwie potrzebowało przyprawy, więc nawigatorzy znaleźli
się na skraju przepaści. Być może Wyrocznia zaproponuje rozwiązanie, którego Edryk nie
potrafił dostrzec. Podczas wcześniejszego spotkania napomknęła, że może istnieć rozwiązanie
ich problemu. Był pewien, że nie miała na myśli maszyn nawigacyjnych.
Znalazłszy się w tak trudnej sytuacji, Edryk rozkazał, by jego zbiornik przewieziono do
olbrzymiej, starej jak świat budowli, w której przebywała Wyrocznia Czasu, ilekroć
zdecydowała się objawić w fizykalnym świecie. Edryk czuł się zawsze onieśmielony w jej
obecności, poświęcił więc mnóstwo czasu na przygotowanie argumentacji i uporządkowanie
myśli, chociaż wiedział, że może się okazać, iż jego trud był zupełnie niepotrzebny. Mając
zdolność widzenia przyszłości o niebo większą niż jakikolwiek nawigator, Wyrocznia mogła już
przewidzieć to spotkanie i każde słowo, które on wypowie.
Patrzył z pokorą przez wypukłe szyby swojego zbiornika na przezroczystą siedzibę
Wyroczni. Dawno temu wyryto na jej ścianach zagadkowe symbole – współrzędne,
hipnotyzujące wzory, starożytne runy i tajemnicze znaki, których sens pojmowała tylko
Wyrocznia. Budowla ta przypominała mu katedrę i czuł się w niej jak suplikant.
– Wyrocznio Czasu, znaleźliśmy się w największym kryzysie od panowania Tyrana.
Twoim nawigatorom brakuje przyprawy, a nasi administratorzy spiskują przeciwko nam. –
Zatrząsł się ze złości. Głupi pomniejsi gildianie uważali, że mogą rozwiązać problem dzięki
lepszym ixańskim maszynom nawigacyjnym! Nieudolne kopie. Gildia potrzebowała przyprawy,
nie sztucznych kompilatorów matematycznych. – Proszę cię, wskaż nam drogę do przetrwania.
Wyczuł potężną burzę myśli, niewiarygodnie złożone zaabsorbowanie poruszonego
umysłu ukrytego w kłębiącej się mgle. Kiedy Wyrocznia odpowiedziała, Edryk odniósł
wrażenie, że poświęca mu jedynie najdrobniejszą cząstkę uwagi, a jej mózg koncentruje się na
znacznie poważniejszych sprawach.
– Zawsze jest nienasycony głód przyprawy. To mały problem.
– Mały problem? – powtórzył nawigator, nie wierząc własnym uszom. Wytrąciło mu to z
ręki wszystkie argumenty. – Nasze zapasy już się prawie wyczerpały, a nowe zgromadzenie
żeńskie wydziela nam zaledwie odrobinę ilości, jakiej potrzebujemy. Nawigatorzy mogą
wymrzeć. Jaki problem może być ważniejszy?
– Kralizek. Wezwę nawigatorów ponownie, kiedy będę ich potrzebowała.
– Ale jak możemy ci pomóc, skoro nie mamy melanżu? Jak mamy przetrwać?
– Znajdziecie inny sposób otrzymywania przyprawy. Przewidziałam to. Zapomniany
sposób. Ale sami musicie go odkryć.
Nagła cisza w jego umyśle powiedziała Edrykowi, że Wyrocznia Czasu zakończyła
rozmowę i wróciła do rozmyślań nad ważniejszymi kwestiami. Uczepił się jej zaskakującego
oświadczenia: Inne źródło przyprawy!
Rakis była zniszczona, nowe zgromadzenie żeńskie nie chciało udostępnić im swoich
zasobów, nie żył żaden z tleilaxańskich mistrzów. Gdzie jeszcze nawigatorzy mogli szukać
przyprawy? Oznajmiła to sama Wyrocznia, więc Edryk był pewien, że jest jakieś rozwiązanie.
Unosząc się w kłębach gazu przyprawowego w swoim zbiorniku, pozwolił, by jego myśli
swobodnie krążyły. Czyżby była jakaś inna planeta, na której żyją czerwie? Inne naturalne
źródło przyprawy?
A co z nowym, czy raczej na nowo odkrytym, sposobem wytwarzania melanżu? Co
zostało zapomniane? Tylko Tleilaxanie wiedzieli, jak sztucznie produkować przyprawę. Czy
można było jakoś odzyskać tę wiedzę? Czy ktoś inny znał tę technikę? Informacje owe zostały
dawno temu pogrzebane przez niezdarne Dostojne Matrony. Jak można by je wydobyć?
Mistrzowie zabrali swoje sekrety do grobu, ale nawet śmierć nie mogła wymazać wiedzy.
Starsi Utraconych Tleilaxan, bracia wielkich niegdyś mistrzów, nie potrafili wytwarzać
przyprawy, ale wiedzieli, jak hodować ghole. A pamięć gholi można było przebudzić!
Nagle Edrykowi zaświtało, że zna odpowiedź, a przynajmniej myślał, że zna. Gdyby
wskrzesił jednego ze starych mistrzów, mógłby wydobyć z niego tę wiedzę, a wtedy potępienia
godne zgromadzenie żeńskie znowu straciłoby przewagę.
Niezbadany bezkres, w który uciekali ludzie w czasach Rozproszenia, był wrogą dziczą, pełną
nieoczekiwanych pułapek i groźnych bestii. Tych, którzy przetrwali, zahartowało to i zmieniło w
sposób, który nie do końca pojmujemy.
– Matka Wielebna Tamalane, archiwa kapituły,
odwzorowania i analizy Rozproszenia
Sziena siedziała ze skrzyżowanymi nogami na twardej posadzce arboretum, a wokół niej
krążyła czwórka Futarów. Za pomocą umiejętności Bene Gesserit spowolniła pracę serca i
oddech. Odkąd Hrrm ujrzał, jak tańczyła z czerwiami, połączony z trwogą szacunek okazywany
jej przez zwierzoludzi sprawiał, że czuła się wśród nich bezpieczna. Chociaż kontrolowała
zapachy, jakie wydzielało jej ciało, nie odwracała wzroku.
Futarzy chodzili przeważnie na dwóch nogach, ale od czasu do czasu opadali ponownie na
cztery kończyny. Niespokojni, zawsze niespokojni.
Sziena nie ruszała się przez parę minut. Ilekroć mrugnęła, Futarzy drgali i zamierali w
bezruchu, po czym wracali do niespokojnego krążenia. Hrrm podszedł do niej i powąchał ją.
Podniosła brodę i też go powąchała.
Choć istoty te były potencjalnie agresywne, wiedziała, że musi przebywać z nimi w tym
dużym pomieszczeniu. Była przekonana, że Futarzy mogą wyjawić dużo więcej niż do tej pory,
jeśli uda jej się wydobyć z nich informacje.
Gdzieś w głębi nieznanych rejonów zasiedlonych podczas Rozproszenia zostali
wyhodowani przez „Przewodników” w konkretnym celu – do polowań na Dostojne Matrony.
Ale kim byli Przewodnicy? Czy wiedzieli o wrogu z zewnątrz? Może uda jej się uzyskać od nich
klucz do tajemnicy pochodzenia dziwek oraz natury starca i staruszki, którzy – według słów
Duncana – ścigają ich.
– Więcej jedzenia – powiedział Hrrm, chodząc wokół niej. Jego ciało wydzielało
obrzydliwą woń, a z ust śmierdziało mu częściowo strawionym mięsem.
– Już dosyć dzisiaj zjadłeś. Jeśli będziesz jadł za dużo, zrobisz się gruby i będziesz się
wolno ruszał na polowaniu.
– Głodny – rzekł inny Futar.
– Zawsze jesteście głodni. Jedzenie będzie później.
Odczuwali biologiczną potrzebę, by stale jeść, a Dostojne Matrony, które ich schwytały,
trzymały ich na granicy śmierci głodowej. Tymczasem Bene Gesserit karmiły ich zdrowo i
regularnie.
– Opowiedz mi o Przewodnikach.
Zadała to pytanie już setki razy, próbując wyciągnąć z Hrrma chociaż parę słów więcej,
dotrzeć do sedna posiadanych przez niego informacji.
– Gdzie Przewodnicy? – zapytał Futar nagle zainteresowany.
– Nie ma ich tutaj i nie znajdę ich, jeśli mi nie pomożecie.
– Futarzy i Przewodnicy. Towarzysze. – Hrrm, sapiąc, przeciągnął się. Pozostali zjeżyli
włos i naprężyli podobne do powrozów mięśnie, jakby byli dumni ze swojego wyglądu.
Najwyraźniej trudno było skłonić Futarów do rozważenia innych spraw, kiedy się na
czymś skupili. W każdym razie Sziena przekonała Hrrma, i w mniejszym stopniu również
pozostałych trzech, że Bene Gesserit są inne niż Dostojne Matrony. Hrrm zupełnie zapomniał, że
przed laty zamordował cenzorkę. Chociaż siostry nie były upragnionymi Przewodnikami,
Futarzy w końcu przyjęli do wiadomości, że tych kobiet nie należy zabijać i zjadać jak Dostojne
Matrony. Sziena miała przynajmniej taką nadzieję. Powoli rozprostowała nogi i wstała.
– Głodny – rzekł ponownie Hrrm. – Chcę teraz jeść.
– Dostaniesz jedzenie. Nigdy nie zapominamy was nakarmić, prawda?
– Nigdy – potwierdził Hrrm.
– Gdzie Przewodnicy? – zapytał inny Futar.
– Nie tutaj. Daleko stąd.
– Chcę do Przewodników.
– Niedługo. Jak tylko pomożecie nam ich odnaleźć.
Wyszła z arboretum, a Futarzy nadal krążyli wśród sztucznych drzew, niezmordowanie
szukając czegoś, czego nigdy nie znajdą na pokładzie Itaki. Dołożyła szczególnych starań, żeby
dobrze zamknąć za sobą drzwi.
Często jest nam łatwiej wzajemnie się niszczyć, niż usunąć to, co nas różni. Choć zakrawa to na
ponury żart, taka jest ludzka natura.
– Matka Dowodząca Murbella,
notatki ze spotkań kapituły
Gildia regularnie wysyłała liniowce na Kapitularz po małe, ale rozpaczliwie potrzebne
porcje melanżu. Przywoziły one dostawy, dziewczyny, które chciały wstąpić do nowego
zgromadzenia żeńskiego, i informacje wywiadowcze zebrane od wysłanych daleko
zwiadowczyń. Murbella dokładnie obserwowała twierdze zbuntowanych Dostojnych Matron,
przygotowując następną wielką ofensywę.
Na sześć godzin przed planowym przybyciem statku Gildii, który odbywał regularne kursy
na Kapitularz, do układu planety wleciała mniejsza jednostka. Natychmiast po wyłonieniu się z
zagiętej przestrzeni zaczęła wysyłać sygnały ostrzegawcze.
Mały statek ze światów Rozproszenia miał niezwykły, owalny kształt, silniki Holtzmana i
własne pole pozaprzestrzenne, które to włączało się, to wyłączało. Wysoki poziom
promieniowania w jego spalinach świadczył o tym, że prawdopodobnie został uszkodzony, kiedy
pędził na oślep na Kapitularz. Zbliżając się, nieskładnie manewrował. Powiadomiona o tym
Murbella pospiesznie udała się do centrum łączności, bojąc się, że może to być jeszcze jeden
noszący ślady walki statek Dostojnych Matron spoza granic Starego Imperium. Trzeszczący
obraz na ekranie był tak pełen zakłóceń, że ledwie widziała zarys sylwetki pilota. Dopiero kiedy
statek spalił całe paliwo, jakie mu pozostało, by znaleźć się na w miarę stabilnej orbicie, wizja
poprawiła się na tyle, że Murbella rozpoznała twarz kapłanki kultu Szieny, która została wysłana
przez Missionaria Protectiva, by szerzyć tę nową, absurdalną religię.
– Matko Dowodząca, przywozimy okropną wiadomość! Pilne ostrzeżenie!
Murbella widziała, że w zatłoczonym kokpicie owalnego statku znajdują się obok pilota
jakieś postacie, ale siostra nie wypowiedziała ani jednego z zaszyfrowanych sygnałów
informujących o uprowadzeniu lub wzięciu do niewoli. Wiedząc, że osoby te słuchają, ale nie
mając pojęcia, kim są, starannie dobierała słowa.
– Tak... Iriel. Skąd przybywacie?
– Z Gammu.
Obraz ze statku z każdą chwilą stawał się wyraźniejszy. Murbella widziała teraz w kabinie
pilota pięć osób. Część z nich była w tradycyjnych strojach noszonych na Gammu. Pasażerowie
wyglądali na posiniaczonych i poturbowanych, ich policzki i ubrania pokrywała zakrzepła krew.
Co najmniej dwoje sprawiało wrażenie martwych albo nieprzytomnych.
– Nie mieliśmy wyboru... Żadnej szansy. Musieliśmy podjąć ryzyko.
– Wyślijcie statek ratunkowy! – warknęła Murbella do stojącej najbliżej kobiety. –
Sprowadźcie tutaj bezpiecznie tych ludzi. Natychmiast!
– Nie ma dużo czasu – powiedziała kapłanka. Cała trzęsła się ze znużenia. – Musiałam
was ostrzec. Uciekliśmy z Gammu przed odlotem liniowca, ale dziwki o mało nas nie zabiły.
Wiedziały, co odkryliśmy. Kiedy przybywa statek Gildii?
– Mamy jeszcze parę godzin – odparła Murbella, starając się, by jej głos brzmiał
krzepiąco.
– Może być tu wcześniej, Matko Dowodząca. One wiedzą.
– Co wiedzą? Co odkryliście?
– Unicestwiacze. Dostojne Matrony na Gammu wciąż mają cztery unicestwiacze.
Otrzymały rozkazy od Najwyższej Matrony Helliki z Tleilaxa. Wiozą je tutaj na statku Gildii.
Chcą zniszczyć Kapitularz.
Chociaż Iriel nie doznała poważnych ran, była wyczerpana i wygłodzona. Wykorzystała
wszystkie rezerwy organizmu, by pomóc małemu statkowi uciec. Troje z sześciorga jej
towarzyszy zmarło, zanim udzielono im pomocy medycznej. Pozostałych zabrano do szpitala w
twierdzy.
Iriel uparła się, że nie odpocznie, dopóki nie złoży raportu Matce Dowodzącej, chociaż
ledwie trzymała się na nogach. Murbella kazała przynieść silnie działający napój przyprawowy,
który na pewien czas dodał sił wycieńczonej kobiecie.
Kapłanka opowiedziała jej o swoich ciężkich przejściach na Gammu. Skierowano ją na tę
planetę już przed paroma laty, przydzielając zadanie przygotowania ludności na nadciągający
konflikt. Głosząc słowo Szieny i mówiąc o potrzebie stawienia czoła wrogowi z zewnątrz, Iriel
zgromadziła wyznawców oddanych całym sercem sprawie. Im bardziej ludzie na Gammu
martwili się zagrożeniem z zewnątrz, tym chętniej słuchali budzącego nadzieję przesłania Iriel.
Ale zbuntowane Dostojne Matrony miały tam jedną ze swoich najsilniejszych enklaw.
Gdy kult się rozszerzył, dziwki uderzyły na uczniów Iriel. Paradoksalnie, prześladowania
wyzwoliły w wyznawcach Szieny jeszcze większą determinację. Kiedy Iriel poprosiła ich o
pomoc w wykradzeniu ważnych informacji i ucieczce z Gammu, bez trudu znalazła ochotników.
Zginęło piętnaścioro jej dzielnych uczniów, nim statek z ostrzeżeniem zdołał wystartować.
– Zrobiłaś, czego od ciebie wymagano, Iriel. Przywiozłaś w porę ostrzeżenie. Teraz idź i
wykuruj się.
Murbella trzymała arkusze ryduliańskiego papieru krystalicznego, które kapłanka
wykradła Dostojnym Matronom.
Zaraz potem przyleciał liniowiec – dwie godziny przed czasem.
Iriel zerknęła porozumiewawczo na Matkę Dowodzącą.
– Nasza praca dopiero się zaczyna.
Murbella miała nadzieję, że zostanie jej więcej czasu, ale zbytnio na to nie liczyła.
Zaledwie godzinę wcześniej dryfowe wyrzutnie umieściły na orbicie setki richeskich min
kosmicznych nowego typu. Zakamuflowane przez jednostkowe pola pozaprzestrzenne,
dryfowały w strefach orbitalnych, w których tradycyjnie zatrzymywały się na postój liniowce.
Rozkazy zostały już wydane i jak tylko pojawił się statek Gildii, członkinie nowego
zgromadzenia żeńskiego przystąpiły do dzieła. Jeden z głównych oddziałów uderzeniowych
poprowadzi jej córka Janess, ale Matka Dowodząca zamierzała wziąć udział w bitwie u jej boku.
Nigdy nie pozwoliłaby sobie na to, by zostać zwykłą biurokratką.
Według kapłanki Dostojne Matrony przekupiły załogę liniowca, by przetransportowała je
na Kapitularz, co było jawnym pogwałceniem zakazów Gildii Kosmicznej. Jeszcze jeden dowód
na to, że Gildia zawsze przymykała oczy, kiedy było to dla niej wygodne. Czy nawigator zdawał
sobie w ogóle sprawę, że na pokładzie fregaty Dostojnych Matron znajdowały się
unicestwiacze? Nawet jeśli Gildia chciała ukarać zgromadzenie za wstrzymywanie dostaw
melanżu, Murbella nie sądziła, by jej członkowie byli tak głupi, żeby pozwolić na obrócenie
Kapitularza w zwęgloną kulę. Był on jedynym źródłem przyprawy, ich ostatnią szansą.
Doszła do wniosku, że na łapówkę trzeba odpowiedzieć łapówką, choćby tylko po to, by
pokazać Gildii, że Dostojne Matrony nie są w stanie rywalizować finansowo ze zgromadzeniem
żeńskim. Mając kojotyty, zapasy przyprawy i czerwie w strefie pustynnej, Murbella mogła
przelicytować każdego... i na dodatek opatrzyć to poważną groźbą.
Zanim otworzyły się wrota potężnych luków towarowych, by wypluć jednostki KHOAM
czy ukryte statki Dostojnych Matron, wysłała natarczywe wezwanie. Miała zaciętą minę.
– Do liniowca Gildii. Czujniki pokażą wam, że wokół waszego statku rozmieściłam
mnóstwo richeskich min. – Dała sygnał i pola pozaprzestrzenne min zanikły. Pojawiły się setki
ruchomych ładunków wybuchowych, skrzących się niczym rozsypane w przestrzeni okruchy
diamentów. – Jeśli otworzycie luki albo wypuścicie jakiekolwiek statki, skieruję te miny na
kadłub waszego liniowca i obrócę was w kosmiczny pył.
Nawigator próbował się opierać. Włączyli się administratorzy Gildii, głośno protestując,
ale Murbella nie odpowiadała. Spokojnie przesłała kopie arkuszy ryduliańskiego papieru
krystalicznego, które przywiozła Iriel, i dała im dwie minuty na zapoznanie się z tymi
informacjami.
– Jak widzicie – powiedziała, gdy czas ten upłynął – mamy pełne prawo zniszczyć wasz
liniowiec, zarówno po to, by zapobiec wypuszczeniu unicestwiaczy, jak też, by wymierzyć Gildii
stosowną karę. Mogę to gładko załatwić za pomocą richeskich materiałów wybuchowych, nie
ryzykując życia ani jednej siostry.
– Zapewniam cię, Matko Dowodząca, że nie wiedzieliśmy, iż mamy na pokładzie taką
ohydną broń...
– Wasze kłamstwa, gildianinie, zdemaskowałaby nawet największa amatorka wśród
Prawdomówczyń. – Ucięła jego protesty, dała mu chwilę, by przemyślał sprawę i znowu
podszedł do tego racjonalnie, po czym podjęła bardziej rzeczowym tonem: – Alternatywą – którą
wolę, bo nie musiałabym zabijać wszystkich niewinnych pasażerów, których wieziecie – jest
wpuszczenie nas na pokład, byśmy mogły pojmać Dostojne Matrony i przejąć ich unicestwiacze.
Prawdę mówiąc – przeciągnęła palcem po ustach – okazałabym wam nawet hojność. Jeśli
niezwłocznie spełnicie nasze żądanie i przestaniecie obrażać naszą inteligencję, zaklinając się, że
jesteście niewinni, podaruję wam dwie pełne miary przyprawy... po udanym zakończeniu
zadania.
Nawigator wahał się parę chwil, ale przyjął propozycję.
– Sprawdzimy, które małe fregaty w ładowni pochodzą z Gammu – powiedział. –
Przypuszczalnie są na nich Dostojne Matrony i unicestwiacze. Same będziecie musiały sobie z
nimi poradzić.
Murbella uśmiechnęła się drapieżnie.
– Nie zgodziłabym się na żadne inne rozwiązanie.
Matka Dowodząca, zmęczona i obolała, ale upojona sukcesem, stała obok córki w
zbryzganej krwią ładowni jednego z nieoznakowanych statków Dostojnych Matron. Na podłodze
leżało jedenaście dziwek w porozdzieranych trykotach, z połamanymi kończynami i
przetrąconymi karkami. Murbella nie liczyła na to, że któraś z Dostojnych Matron da się wziąć
żywcem. W walce wręcz poległo również sześć jej sióstr.
Jedną z zabitych Bene Gesserit była, niestety, dzielna kapłanka Iriel, która ubłagała
Murbellę, by – mimo znużenia – mogła wziąć udział w walce. Napędzana żądzą zemsty, zabiła
dwie dziwki, nim rzucony nóż wbił się jej między łopatki. Kiedy umierała, Matka Dowodząca
złączyła się z nią, by poznać wszystko, co ta kobieta wiedziała o Gammu i nękającej planetę
pladze dziwek.
Zagrożenie było większe, niż Murbella sobie wyobrażała. Będzie musiała natychmiast się
z nim uporać.
Ekipy robotników przeniosły na paletach dryfowych złowieszcze, najeżone kolcami
unicestwiacze, wydobywszy po dwa z włazów na spodzie pary fregat Dostojnych Matron.
Rozzłoszczone buntowniczki zniszczyłyby bez skrupułów całą planetę i jej mieszkańców, byleby
tylko zlikwidować główny ośrodek nowego zgromadzenia żeńskiego. Trzeba je będzie za to
ukarać.
– Musimy zbadać tę broń – powiedziała Murbella, podniecona perspektywą wykonania jej
kopii. – Musimy odtworzyć technologię jej produkcji. Będziemy potrzebowały tysięcy
unicestwiaczy, kiedy pojawi się wróg z zewnątrz.
Janess patrzyła ponuro na zwłoki kapłanki i na zmasakrowane dziwki rozrzucone po
korytarzach statku jak zepsute lalki. Wzbierający gniew zabarwił jej policzki.
– Może powinnyśmy użyć jednego z unicestwiaczy przeciwko Gammu i raz na zawsze
zmieść dziwki – powiedziała.
Murbella uśmiechnęła się na samą myśl o tym.
– Och, w następnej kolejności rzeczywiście ruszymy na Gammu, ale będzie to bardziej
osobisty atak.
Nigdy nie widzimy zaciskających się wokół nas szczęk łowcy, dopóki nie zatopi w nas kłów i
nie tryśnie krew.
– Duncan Idaho, Tysiąc żywotów
Duncan stuknął w panel dotykowy konsoli instrumentów pokładowych, by nieco zmienić
kurs Itaki lecącej przez pustą przestrzeń kosmiczną. Nie mając map ani zapisków, nie wiedział,
czy podczas Rozproszenia jacyś ludzie dotarli tak daleko. Zresztą, nie robiło to żadnej różnicy.
Od czternastu lat lecieli na oślep, donikąd. Duncan rzadko uruchamiał silniki Holtzmana, by
zmniejszyć ryzyko katastrofy.
Jak dotąd udawało mu się przynajmniej uchronić przed nią statek. Niektórzy pasażerowie
– zwłaszcza Garimi i jej frakcja oraz ludzie rabbiego – stawali się coraz bardziej niespokojni.
Urodziło się już kilkadziesiąt dzieci, które opiekunki Bene Gesserit wychowywały w
wydzielonych sekcjach Itaki. Wszyscy chcieli mieć dom.
– Nie możemy bez końca uciekać! – powiedziała Garimi podczas jednego z ostatnich
zebrań całej załogi.
„Owszem, możemy – pomyślał. – Może musimy”.
Olbrzymi samowystarczalny statek musiał tankować tylko raz czy dwa na sto lat,
ponieważ większość tego, co potrzebował, czerpał z morza rozrzedzonych cząsteczek w
przestrzeni kosmicznej.
Itaka krążyła od lat bez kolejnego skoku przez zagiętą przestrzeń. Duncan zabrał ich dalej,
niż sięgała wyobraźnia tych, którzy sporządzali mapy. Nie tylko wymykał się wrogowi, ale
zmylił też Wyrocznię Czasu, gdyż nie wiedział, komu może ufać.
Przez cały ten czas nie zauważył ani śladu skrzącej się sieci, ale jeśli zbyt długo
pozostawał w jednym rejonie, robił się nerwowy.
„Dlaczego ten starzec i staruszka tak bardzo chcą nas schwytać? – zastanawiał się. – Czy
chodzi im o mnie, czy o statek? A może o kogoś innego na pokładzie?”
Kiedy Duncan czekał, pozwalając myślom dryfować ze statkiem, czuł, jak jego żywoty,
tak wiele żywotów, nakładają się na siebie. Połączenie ciała i świadomości, przepływ doznań i
wyobraźni, nauki płynące z tragicznych wydarzeń, które stały się jego udziałem. Cofał się w
czasie przez swoje niezliczone wcielenia, aż do pierwotnego bytu, do dzieciństwa, które
upłynęło mu na Giedi Prime pod tyrańskimi rządami Harkonnenów. Potem był lojalnym
mistrzem broni Atrydów na Kaladanie. Oddał swoje pierwsze życie, by ocalić Paula Atrydę i
lady Jessikę. Tleilaxanie wskrzesili go jako gholę o imieniu Hayt, następnie zaś służył w wielu
wcieleniach kapryśnemu Bogu Imperatorowi. Zaznał tylu cierpień i przeżył tyle euforii.
Był świadkiem wielu decydujących momentów historii, poczynając od upadku Starego
Imperium i dojścia Muad’Diba do władzy, przez długie rządy Boga Imperatora, aż do jego
śmierci... i tego, co potem. Przez cały ten czas historia przesiewała wydarzenia przez kolejnych,
odradzających się wciąż na nowo Duncanów.
Dawno temu kochał piękną, ciemnowłosą Alię, pomimo całej jej dziwności. Wiele
wieków później obdarzył głęboką miłością Sionę, chociaż było jasne, że Bóg Imperator celowo
zetknął ich ze sobą. W każdym z wcieleń kochał jakąś piękną, zmysłową kobietę.
Dlaczego zatem tak trudno było mu uwolnić się od Murbelli? Nie potrafił zerwać
destrukcyjnej więzi, która go z nią łączyła.
Niewiele spał w minionym tygodniu, bo ilekroć kładł się na swoją koję i przytulał do
poduszki, myślał tylko o Murbelli, czując pustkę tam, gdzie nie było jej ciała. Tyle lat... dlaczego
nie mijały ból i uzależniająca tęsknota?
Chcąc jeszcze bardziej zwiększyć dystans dzielący go od syreniego śpiewu Murbelli,
wymazał aktualne współrzędne statku i kierując się śmiałą – a może brawurową – intuicją,
wykonał na chybił trafił skok przez zagiętą przestrzeń.
Kiedy pojawili się w innej, niezbadanej części kosmosu, pozwolił, by jego umysł pogrążył
się w stanie niepamięci głębszym niż mentacki trans. Chociaż nie przyznawał się do tego, szukał
jakichkolwiek oznak obecności Murbelli, mimo iż nie mogło jej tam być.
„Obsesja” – pomyślał.
Nie mógł się skoncentrować, a bujając w obłokach, narażał ich na omotanie przez cienką
jak pajęczyna, ale zabójczą sieć, która niepostrzeżenie zaczęła się owijać wokół statku
pozaprzestrzennego.
Teg przyszedł na mostek nawigacyjny, zobaczył Duncana przy sterach i zauważył, że jest
on – jak to się często zdarzało, zwłaszcza ostatnio – pogrążony w myślach.
Jego wzrok powędrował ku modułom sterowniczym, ekranowi, na którym widać było
drogę, jaką przebył statek po wytyczonym kursie. Teg przestudiował wzory na ekranie, a potem
spojrzał przez okno. Nawet bez pomocy czujników statku i ekranów widział ogrom pustki wokół
nich. Nowe pustkowie, bezgwiezdny rejon, inny niż ten, w którym byli poprzednio.
Duncan wykonał lekkomyślny skok przez zagiętą przestrzeń, ale wskutek przypadkowego
wyboru współrzędnych mogli równie dobrze znaleźć się bliżej jak dalej od wroga.
Coś go niepokoiło, coś, czego nie był w stanie zignorować. Opierające się na atrydzkim
pochodzeniu zdolności pozwalały mu skupić się na anomaliach i dostrzec to, czego nie było.
Duncan nie był jedyną osobą, która potrafiła dojrzeć dziwne rzeczy.
– Gdzie jesteśmy?
– Kto wie, gdzie jesteśmy – odparł sentencjonalnie Duncan nieobecnym głosem. A potem
wyszedł z transu, otrząsnął się i nagle wydał okrzyk przerażenia. – Miles! Sieć... zamyka się
wokół nas jak pętla!
Duncan cisnął statek nie na bezpieczne pustkowie, lecz w bezpośrednie sąsiedztwo wroga.
Starzec i staruszka zareagowali jak głodne pająki na drgania sieci i zbliżali się.
Teg, który z powodu przeczucia miał już nerwy napięte jak postronki, błyskawicznie
przystąpił do działania. Jego ciało weszło w nadbieg, ruchy nabrały takiego przyspieszenia, że
stały się nieuchwytne dla oka, proces przemiany materii przebiegał w tempie, którego nie
zniósłby organizm żadnego innego człowieka. Przejął kontrolę nad sterami. Jego ręce śmigały
tak, że zlewały się w jedną zamazaną plamę. Umysł przeskakiwał od systemu do systemu,
uruchamiając silniki Holtzmana w trakcie ich ładowania. Niewiarygodnie szybki i czujny, Teg
stał się częścią statku i przygotował go do nagłego, zatrważającego skoku przez zagiętą
przestrzeń.
Czuł, jak wrażliwe pasma zwiewnej sieci oplatają ich ostatnim, nieudanym uściskiem, ale
wyszarpnął z niego statek, rozrywając sieć i skacząc przez fałdę przestrzeni w inne miejsce, a
potem w następne, wydobywając Itakę z pułapki zastawionej przez kosmicznych łowców.
Wyczuł za sobą ból, poważne uszkodzenie sieci i tych, którzy ją zarzucali, a potem wściekłość,
że osaczona zwierzyna znowu się wymknęła.
Biegał po mostku, wprowadzając poprawki i wysyłając polecenia. Poruszał się tak szybko,
że nikt – nawet Duncan – nie dowie się, jak naprawił jego błąd. W końcu wrócił do
rzeczywistego czasu, wyczerpany, wyżęty i zgłodniały.
Zdumiony tym, co Teg zrobił w niespełna sekundę, Duncan potrząsnął głową, by
wyzwolić się od czarnych jak smoła wspomnień o Murbelli.
– Co zrobiłeś, Miles? – zapytał.
Baszar, który opadł na fotel przy konsoli pomocniczej, uśmiechnął się do niego
tajemniczo.
– Tylko to, co było konieczne – odparł. – Niebezpieczeństwo minęło.
Ktoś, kto jest tylko graczem, nie powinien nigdy zakładać, że może zmienić reguły gry.
– baszar Miles Teg, wykłady strategii
Ciach!
Ostrza nożyc klikały, obcinając gałązki, by zmienić kształt żywopłotu.
– Widzisz, jak życie nie ustaje w próbach przekroczenia ściśle zakreślonych granic? –
Zirytowany staruszek szedł wzdłuż krzewów na skraju trawnika, metodycznie przycinając
odstające gałązki i liście, wszystko, co odbiegało od geometrycznej doskonałości. – Niesforne
żywopłoty są tak niepokojące.
Uparcie szczękając ostrzami nożyc, atakował wysokie krzewy. W końcu płaszczyzny były
idealnie równe, zgodnie z jego wymogami.
Staruszka rozparła się z rozbawioną miną na brezentowym fotelu wypoczynkowym.
Podniosła szklankę świeżej lemoniady.
– Widzę kogoś, kto uporczywie stara się narzucić porządek, zamiast pogodzić się z
rzeczywistością. Przypadkowość też ma wartość.
Pociągnąwszy kolejny łyk, zastanawiała się, czy nie włączyć zdalnie sterowanych
spryskiwaczy i nie zmoczyć staruszka, by zademonstrować mu nieprzewidywalność. Ale tego
rodzaju psikus, choć zabawny, wywołałby tylko sprzeczkę. Dała więc temu spokój, zadowalając
się obserwowaniem niepotrzebnej pracy towarzysza.
– A może by tak zmienić reguły, zamiast doprowadzać się do szaleństwa ich
przestrzeganiem? Możesz przecież to zrobić – powiedziała.
Łypnął na nią ze złością.
– Sugerujesz, że jestem szalony?
– To tylko figura retoryczna. Już dawno pozbyłeś się wszelkich uszkodzeń.
– Prowokujesz mnie, Marty.
Niebezpieczeństwo szybko jednak minęło, kiedy staruszek zabrał się ze zdwojoną energią
do pracy nożycami. Znowu ruszył na żywopłoty, przycinając je i modelując, i nie spoczął,
dopóki każdy liść nie znalazł się na odpowiednim miejscu.
Staruszka odstawiła szklankę i podeszła do grządek kwiatów, na których mnóstwo
tulipanów i irysów tworzyło barwne plamy.
– Wolę być zaskakiwana, by rozkoszować się tym, co nieoczekiwane. Dzięki temu życie
jest ciekawsze. – Zmarszczywszy czoło, pochyliła się, by przyjrzeć się kolczastemu zielsku,
które bujnie rozwijało się wśród zasadzonych przez nią roślin. – Są jednak pewne granice. –
Brutalnym szarpnięciem wyrwała chwast z korzeniami.
– Wziąwszy pod uwagę fakt, że nadal nie przejęliśmy kontroli nad tym statkiem
pozaprzestrzennym, wydajesz się bardzo wielkoduszna. Ilekroć nam uciekają, ogarnia mnie
coraz większa złość.
– Ostatnim razem byliśmy tego bardzo bliscy.
Uśmiechając się, staruszka szła przez swój ogród kwiatowy. Więdnące kielichy za nią
nagle odzyskały barwę. Niebo było idealnie błękitne.
– Nie bardzo przejmujesz się szkodami, które właśnie nam wyrządzili. Włożyłem wiele
wysiłku w stworzenie i zarzucenie najnowszej sieci tachionowej. Śliczne, daleko sięgające
macki... – Wykrzywił usta w grymasie niezadowolenia. – A teraz cała sieć jest porozrywana,
splątana i postrzępiona.
– Och, możesz ją odtworzyć jedną myślą. – Staruszka machnęła opaloną ręką. – Po prostu
jesteś poirytowany, bo coś nie przebiegło tak, jak oczekiwałeś. Zastanowiłeś się nad tym, że
ostatnia ucieczka statku pozaprzestrzennego dostarcza dowodu na trafność profetycznych wizji?
Musi to oznaczać, że ten, na którego liczysz – ten, którego ludzie nazywają Kwisatz Haderach –
jest naprawdę na pokładzie. Jak inaczej zdołaliby się nam wymknąć? Być może to
rozstrzygający dowód trafności tych przewidywań.
– Zawsze wiedzieliśmy, że on jest na tym statku. Właśnie dlatego musimy go
przechwycić.
Staruszka roześmiała się.
– Przewidzieliśmy, że jest na statku, Danielu. To różnica. Setki lat matematycznych
projekcji przekonały nas, że ten, który jest niezbędny, będzie tam.
Staruszek wbił ostre nożyce w trawnik, jakby przygważdżał wroga.
Owe matematyczne przewidywania były tak finezyjne i złożone, że można je było
traktować jako równoznaczne z proroctwem. Oboje doskonale wiedzieli, że do zwycięstwa w
nieuchronnie zbliżającym się Tajfunie Walki potrzebują Kwisatz Haderach. Wcześniej uznaliby
takie proroctwo za przesąd, legendę rozpowszechnianą przez przerażonych ludzi kulących się ze
strachu przed ciemnością, ale po wykonaniu niewiarygodnie szczegółowych analiz i projekcji,
które zgadzały się z niesamowicie pomysłowymi proroctwami ludzi, wiedzieli już, że do
odniesienia zwycięstwa jest niezbędny dżoker, osoba absolutnie nieprzewidywalna.
– Dawno temu inni przekonali się, jakim szaleństwem jest próba zapanowania nad
Kwisatz Haderach. – Staruszka przerwała pielenie i wyprostowała się. Przyłożyła rękę do
krzyża, jakby poczuła ból mięśni, ale była to tylko poza. – Omal ich nie zniszczył, a oni przez
półtora tysiąca lat lamentowali nad tym, co się stało.
– Byli słabi.
Staruszek wziął z ozdobnego stolika ogrodowego szklankę wypełnioną do połowy
lemoniadą i opróżnił ją jednym haustem.
Podeszła do niego i przez lukę w żywopłocie o krawędziach ostrych jak brzytwa spojrzała
na fantazyjne, skomplikowane wieże oraz połączone budynki w odległym mieście, które
otaczało ich doskonałe schronienie. Dotknęła łokcia staruszka.
– Jeśli przyrzekniesz, że nie będziesz się dąsać, mogę ci pomóc zreperować sieć.
Naprawdę musisz się pogodzić z faktem, że plany można łatwo pokrzyżować.
– Wobec tego musimy opracować lepsze plany.
Mimo to przyłączył się w skupieniu do staruszki i zaczęli raz jeszcze wplatać pajęcze nici
w tkankę wszechświata, odtwarzając tachionową sieć i zarzucając ją z niesamowitą szybkością.
W mgnieniu oka pokryła ogromne obszary kosmosu.
– Będziemy nadal starali się schwytać ten statek – powiedziała staruszka – ale może
uzyskalibyśmy lepsze wyniki, koncentrując się na alternatywnym planie Khrone’a. Dzięki temu,
co znalazł na Kaladanie, mamy inną możliwość, drugą szansę na zapewnienie sobie zwycięstwa.
Powinniśmy się zająć obiema możliwościami. Wiemy, że Paul Atryda był Kwisatz Haderach, a
teraz dzięki dalekowzroczności Khrone’a urodził się już ghola tego chłopca...
– Jestem pewien, że była to przypadkowa dalekowzroczność.
– Niemniej jednak Khrone ma też barona Harkonnena, który będzie idealnym narzędziem
umożliwiającym wykorzystanie nowego Paula do naszych celów. Dlatego nawet jeśli nie
schwytamy tego statku pozaprzestrzennego, mamy gwarancję, że zdobędziemy Kwisatz
Haderach. Tak czy inaczej, zwyciężymy. Dopilnuję, żeby Khrone nas nie zawiódł. Wysłałam
specjalnych obserwatorów.
Staruszek był potężny i zdecydowany, ale chwilami naiwny. Nie podejrzewał na każdym
kroku zdrady, choć powinien. Staruszka wiedziała, że musi baczniej obserwować ich sługusów
rozmieszczonych w Starym Imperium. Czasami maskaradnicy byli zbyt zarozumiali.
Z przyjemnością pozwalała każdemu uczestnikowi tej gry – zarówno staruszkowi, jak też
maskaradnikom, pasażerom statku pozaprzestrzennego i stojącym jej na drodze ogromnym
rzeszom ofiar w Starym Imperium – odegrać swoją rolę.
Na razie bawiło ją to, ale wszystko było zmienne. Taki był wszechświat.
Plany w planach planów, niczym nieskończony ciąg odbić w odchylonych od pionu lustrach.
Aby dojrzeć te wszystkie przyczyny i skutki, trzeba mieć wybitny umysł.
– Khrone, przesłanie do miriadów maskaradników
Na Kaladan przybyła z bardzo daleka dziwna delegacja, by spotkać się z Khrone’em.
Kiedy zażądali informacji o postępach, jakie poczynił z małym baronem i gholą Atrydy, zwanym
przez nich „Paolo”, nie musieli się przedstawiać. Khrone miał już to, czego potrzebowała para
staruszków – chłopca z zakodowanymi w genach wszystkimi koniecznymi zdolnościami.
Kwisatz Haderach.
Jednak zamiast nagrodzić za to maskaradnika, pociągający z dala za sznurki panowie
marionetek stali mu nad głową, obserwując każdy jego ruch. Chcieli mieć nad nim całkowitą
kontrolę, co Khrone’owi absolutnie się nie podobało. Przez tysiące lat istnienia miriady
maskaradników za dużo wycierpiały za sprawą władzy, jaką mieli nad nimi głupcy.
Czekał tylko na właściwy moment. Mógł sobie poradzić z tymi szpiegującymi go
odmieńcami.
Zgodnie z listą pasażerów statku Gildii i fachowo sfałszowanymi oznakami tożsamości ci
dziwacznie zmodyfikowani osobnicy pochodzili z Ixa. Była to możliwa do przyjęcia
przykrywka, wyjaśniałaby bowiem ich dziwny wygląd każdemu człowiekowi, który by ich
przypadkiem zobaczył. Ale Khrone wiedział, że ta technologia ma zupełnie inne źródło i że ci
ambasadorzy przybyli z dużo dalszych stron, z rejonu przestrzeni kosmicznej, w którym fala
uchodźców ze Starego Imperium rozbiła się podczas Rozproszenia o falochrony wroga.
W przeszłości wścibscy panowie dręczyli go poprzez swoją wszechobecną sieć, ale
ponieważ niedawno została ona uszkodzona, najwyraźniej woleli teraz korzystać z mniej
podatnej na zakłócenia metody komunikacji. Staruszek i staruszka przysłali te... monstra.
Zastanawiał się, czy jego rzekomi panowie nie chcieli go aby zastraszyć. Zastraszyć jego!
Przywódca maskaradników uśmiechnął się na samą myśl o tym, idąc na spotkanie z delegacją.
W wysokim holu odrestaurowanego zamku kaladańskiego Khrone wybrał strój, w którym
wyglądał jak książę Leto Atryda na starym, archiwalnym malowidle. Przywdział świeżo
wyprasowane szare ubranie w antycznym stylu, sprawdził swój wygląd w oprawionym w
złotoplaz lustrze, po czym splótł dłonie na plecach i zszedł po wspaniałych, przypominających
wodospad schodach do rozbrzmiewającej echem sali. Zatrzymawszy się na ostatnim stopniu,
przywołał nijaki uśmiech i chłodno czekał na sześciu mężczyzn.
Pokryci bliznami, bladzi przedstawiciele pary strażników byli wyraźnie zdeprymowani
fizycznym wysiłkiem, którego wymagał od nich marsz stromą drogą z portu kosmicznego.
Khrone nie widział jednak powodu, by im to ułatwić. Nie prosił o ich przybycie i nie zamierzał
udawać, że są miłymi gośćmi. Skoro tachionowa sieć była rozerwana, może staruszkowie nie
będą już w stanie wysyłać fal nieznośnego bólu, by zmobilizować go do działania. A wtedy
maskaradnicy będą w końcu mogli działać bezkarnie.
A może nie. Nie mając pewności, Khrone postanowił jeszcze przez pewien czas odgrywać
komedię i udawać potulną owieczkę.
Kiedy dziwaczni ambasadorzy ustawili się w szeregu, maskaradnik spojrzał na nich z
wysokości schodów.
– Powiadomcie swoich zwierzchników, że przybyliście bezpiecznie. – Rozplótł dłonie,
wyciągnął je przed siebie i rozprostował knykcie. – I poinformujcie ich, proszę, że nie ponoszę
winy za uszkodzenia waszych ciał.
Wysłannicy staruszków wyglądali na zdezorientowanych.
– Uszkodzenia? – Bezwłosi mężczyźni mieli bladą skórę z oleistym połyskiem. W ich
głowy i klatki piersiowe wszczepiono różne urządzenia i prymitywne mierniki elektroniczne,
rurki, chipy dodatkowej pamięci, wskaźniki świetlne. Implanty tkwiły w niezagojonych ranach.
Wszystko to sprawiało tak przerażające wrażenie, że Khrone zastanawiał się, czy nie jest to jakiś
niezrozumiały żart staruszki. Miała dziwaczniejsze poczucie humoru niż jej wiekowy towarzysz.
– Uszkodzenia? Zostaliśmy tak zaprojektowani.
– Hmm. To interesujące. Wyrazy współczucia.
Mechaniczne dodatki były tak prymitywne, że wyglądały jak wyniki nieudanych
eksperymentów przeprowadzonych przez dziecko.
„Tak – pomyślał Khrone – to musi być żart. Staruszka musi się naprawdę nudzić”.
– Przylecieliśmy obserwować i notować.
Mężczyzna stojący najbliżej Khrone’a wystąpił z szeregu. W rurkach w jego gardle
biegnących do pompy na plecach krążył ciemny płyn. Jego oczy były metalicznie
ciemnoniebieskie, zupełnie pozbawione białek. Kolejny dowcip, że niby jest uzależniony od
melanżu?
– Muszą być zirytowani, że stracili statek pozaprzestrzenny. Znowu. – Khrone skinął na
wysłanników pary staruszków, by weszli do Wielkiej Sali zamku. – Mam nadzieję, że nasi
panowie nie będą się za to wyżywać na mnie. My, maskaradnicy, wykonujemy dobrą robotę, jak
nam przykazano.
– Maskaradnicy powinni mieć więcej pokory – rzekł inny z dodatkowo wyposażonych
wysłanników.
Khrone uniósł brwi. Zastanawiał się, czy jego mina pasuje do tych, które mógł robić
starożytny książę Leto.
– Nie dopełniam obowiązków gospodarza? Może macie ochotę na napoje orzeźwiające?
Na ucztę? – Powstrzymał uśmiech. – A może na jakieś bardzo potrzebne zabiegi konserwacyjne?
– Wolimy poświęcić czas na zbieranie i analizę danych, żebyśmy mogli wrócić z
kompletnym raportem.
– Ależ oczywiście, dołożę wszelkich starań, byście odlecieli jak najszybciej. – Khrone
zaprowadził wysłanników na poziom, na którym znajdowały się laboratoria. – Na szczęście,
mimo ucieczki statku pozaprzestrzennego i uszkodzenia sieci, wszystkie pozostałe sprawy idą
bardzo dobrze. Tutaj, w Starym Imperium, moi maskaradnicy podkopują podstawy ludzkiej
cywilizacji. Przeniknęliśmy do wszystkich głównych grup władzy i zaczęliśmy napuszczać je na
siebie.
– Potrzebujemy na to dowodu.
Od pierwszego wysłannika bił dziwny zapach – jego ciało wydzielało woń żrących
środków chemicznych, a w cuchnącym oddechu Khrone wyczuwał powiew zgnilizny.
– Zatem otwórzcie oczy! – Zmiennokształtny zatrzymał się w pól kroku, zapanował nad
wzburzonym głosem i ciągnął spokojniejszym tonem: – Zapraszam was na wyprawę po światach
Starego Imperium. Wasz wygląd może być przerażający dla większości ludzi, ale z obszaru
Rozproszenia wypełzło już tyle dziwadeł, że nikt nie będzie was dokładnie wypytywał. Mogę
dostarczyć wam listę kluczowych planet i wskazać, czego powinniście szukać. Gdy tylko z
zewnątrz przybędą siły militarne, to wszystko rozsypie się jak domek z kart. Czy nasi panowie
wysłali już flotę wojenną, czy będą czekać, aż w ich rękach znajdzie się Kwisatz Haderach?
– Tego nie możemy powiedzieć – odparli zgodnym chórem trzej wysłannicy, łącząc swoje
spotęgowane umysły. Wskutek nałożenia się ich głosów słowa te zabrzmiały jak zwielokrotnione
echem.
– Utrudniacie mi więc dokończenie działań. Dlaczego nasi panowie mieliby zatajać przede
mną istotne informacje?
– Być może ci nie ufają – rzekł inny z byle jak skleconych wysłanników. – Twoje postępy
są mizerne.
– Mizerne? – żachnął się Khrone. – Mam ghole barona Harkonnena i Paula Atrydy. To
gwarantowane.
Przekręcił klucz w ciężkich drzwiach laboratorium odgrodzonego grubym murem od
reszty zamku i otworzył je. Znajdujący się w środku dosyć pulchny dziesięciolatek poderwał się
i popatrzył nieufnie świńskimi oczkami, jakby został przyłapany na czymś, czego nie powinien
robić. Doszedłszy szybko do siebie, zarżał na widok strasznie oszpeconych obserwatorów.
Khrone nie odezwał się do gholi, lecz odwrócił się do sześciu wysłanników.
– Jak widzicie, rychło przejdziemy do następnej fazy naszego planu. Spodziewam się, że
niebawem przywrócimy baronowi wspomnienia.
– Możesz się starać to zrobić – prychnął chłopiec – ale jeszcze nie przekonałeś mnie, że ja
będę miał z tego jakąś korzyść. Dlaczego nie pozwalasz mi się pobawić z małym Paolo? Wiem,
że trzymasz go na Kaladanie.
– A właściwie do czego jest nam potrzebny baron Harkonnen? – zapytał jeden ze
szkaradnych obserwatorów, ignorując gholę. – Naszych panów interesuje tylko Kwisatz
Haderach.
– Baron pomoże nam w tym. Podziała na gholę Paolo jak łom na wieko skrzyni. Kiedy
nasz baron ponownie stanie się sobą, będzie cennym narzędziem, za pomocą którego
wydobędziemy niezwykłe zdolności tego nadczłowieka. W przeszłości problem z Kwisatz
Haderach polegał na tym, że był on poza wszelką kontrolą. Jestem pewien, że kiedy baron
pomoże nam właściwie wychować Paolo, będziemy mieć Atrydę w ręku.
Chłopiec uśmiechnął się szeroko do przybyszów.
– Ależ wy jesteście brzydcy. Co się stanie, jeśli wyjmiecie te rurki?
– Nie wydaje się chętny do współpracy – zauważył jeden ze szpiegów.
– Nauczy się. Obudzenie wspomnień gholi jest bardzo bolesnym procesem – powiedział
Khrone, ignorując młodego Harkonnena. – Czekam na to zadanie z wielką niecierpliwością.
Ghola barona wybuchnął śmiechem, który brzmiał, jakby ktoś piłował metal.
– Nie mogę się doczekać, kiedy spróbujesz.
Khrone zatrzymał się w drzwiach, przypomniawszy sobie, że musi włączyć wszystkie
systemy zabezpieczeń, co było szczególnie ważne, biorąc pod uwagę, iż niepotrafiący usiedzieć
na miejscu baron był zawsze skory do psoty. Wprowadził koszmarnych wysłanników staruszków
do innego pomieszczenia i starannie zamknął laboratorium. Nie chciał, by Vladimir Harkonnen
się wydostał.
– Ghola Atrydy rozwija się dobrze – powiedział. Przed wejściem do głównej sali zamku
zwrócił zimne spojrzenie na szkaradnie posklecanych ludzi. – Mamy zapewnione zwycięstwo.
Wkrótce lecę na Ixa zakończyć kolejny etap planu. – Miał na myśli zwycięstwo maskaradników,
ale wysłannicy mogli to zinterpretować po swojemu. – Reszta to czysta formalność.
Reputacja może być wspaniałą bronią. Dzięki niej często przelewa się mniej krwi.
– baszar Miles Teg, pierwsze wcielenie
Główną bronią Matki Dowodzącej były jej wojowniczki z krwi i kości. Zbuntowane
Dostojne Matrony z Gammu nie będą miały żadnych szans w starciu z walkiriami. Popełniły
poważny błąd, próbując zadać Kapitularzowi cios swoimi unicestwiaczami.
Po udaremnionym ataku dysydentki na Gammu spodziewały się, że Murbella natychmiast
podejmie działania odwetowe. Ona jednak wykazała się cierpliwością i dbałością o drobiazgowe
przygotowanie akcji, czego nauczyła się podczas szkolenia Bene Gesserit. Przystępując do
kontruderzenia po miesięcznej zwłoce, wiedziała, że wszystkie elementy planu doskonale się
zazębiają.
Przed odlotem na Gammu Murbella przeanalizowała i skorygowała różne warianty
ofensywy na podstawie najnowszych raportów wywiadu i informacji, które uzyskała dzięki
połączeniu z kapłanką Iriel przed jej zgonem. Nadal nie było jasne, czy zbuntowane dziwki
gotowe są stawić opór i posunąć się nawet do samobójstwa, odpalając unicestwiacze, jeśli jakieś
im zostały, byleby tylko nie oddać planety nowemu zgromadzeniu żeńskiemu. Będzie to
najważniejsza z bitew stoczonych dotąd przez Murbellę, decydujące starcie z najsilniejszą
enklawą rebeliantek.
Stała na zachodnim szańcu twierdzy, dźwigając samotnie brzemię głównodowodzącej.
Atak – i zwycięstwo – będzie szybki. Bardziej niż na wycięciu ropiejącego wrzodu, jakim były
zbuntowane Dostojne Matrony, zależało nowemu zgromadzeniu na przejęciu kompleksu
zakładów zbrojeniowych na Gammu. Znacznie zwiększyłoby to możliwości obrony przed
nadciągającym wrogiem.
Murbella wysłała już na planetę agentki, których zadaniem było osłabienie oporu:
skrytobójczynie, specjalistki od szerzenia propagandy i członkinie Missionaria Protectiva, by
mobilizowały stale rosnące grupy wyznawców przeciw „dziwkom, które zabiły na Rakis
błogosławioną Szienę”. Dokładnie to zrobiłby Duncan Idaho.
Dostojnym Matronom na Gammu przewodziła charyzmatyczna i zgorzkniała Niyela, która
bezczelnie twierdziła, że wywodzi się z Harkonnenów, co było wierutnym kłamstwem, gdyż
Dostojne Matrony nie potrafiły przemierzać sieci dróg Innych Wspomnień i nie pamiętały
swoich przodków. Niyela wysunęła roszczenia do dziedzictwa Harkonnenów, przekopawszy się
przez stare zapiski z okresu, kiedy Gammu było brudną przemysłową planetą zwaną Giedi
Prime. Mimo iż od tamtej pory upłynęło wiele czasu, miejscowa ludność nadal czuła
instynktowną nienawiść do Harkonnenów. Najwyraźniej Niyela wykorzystała to dla własnych
celów.
Dostojne Matrony zbudowały na Gammu potężne systemy obronne, w których skład
wchodziły wysokiej klasy skanery do wykrywania i niszczenia nadlatujących statków i
pocisków, specjalnie przystosowane do odparcia ataku przypuszczonego w typowy dla
zgromadzenia żeńskiego sposób. Na razie w polach ich zasięgu były jeszcze małe luki,
zwłaszcza nad najrzadziej zaludnionymi rejonami planety.
Janess zapewniła Matkę Dowodzącą, że potrafi przeprowadzić swoje siły przez jedną z
tych luk i zaatakować znienacka. Jej wojowniczki będą musiały po raz pierwszy polegać głównie
na przyswojonych umiejętnościach starożytnych mistrzów miecza.
Po zebraniu wszystkich statków i wezwaniu transportowców Gildii walkirie ruszyły do
boju.
Ze statku pozaprzestrzennego wiszącego na orbicie po pogrążonej w nocy stronie Gammu
wypadły dziesiątki transporterów piechoty. Kierowały się na szerokie, skute mrozem równiny.
Lecąc zaledwie kilka metrów nad ziemią, statek Murbelli pędził w stronę stołecznego miasta
planety – Ysai. Podążała za nim, niczym ławica głodnych piranii, formacja małych promów. Na
rozkaz Matki Dowodzącej niewidzialne dla skanerów transportery zatrzymały się na krótko, by
wysadzić w mieście chmarę komandosek, po czym odleciały bez jednego strzału, nie podnosząc
alarmu.
Tuż przed świtem tysiące odzianych na czarno sióstr Murbelli przemknęło do Ysai i
zaatakowało obrończynie od środka, czego się najmniej spodziewały. Dziwki przygotowane były
na błyskawiczny szturm z wykorzystaniem ornitopterów i ciężkiej broni, tymczasem
komandoski zgromadzenia walczyły jak skorpiony, uderzając w ciemnościach i zabijając. Walka
wręcz, z której słynęli starożytni mistrzowie miecza z Ginaza, nie wymagała bardziej
wyrafinowanej technologii niż ostry brzeszczot.
Matka Dowodząca wybrała dla siebie cel, zapoznawszy się ze zwyczajami Dostojnej
Matrony Niyeli. Pobiegła z grupką wojowniczek wprost do jej pretensjonalnej kwatery koło
głównych budynków Banku Gildii w Ysai. Walkirie w swoich bojowych trykotach wydawały się
oblane czarną oliwą. Połowa skrytobójczych operacji zakończyła się, zanim dziwki uruchomiły
alarmy.
Wejścia do apartamentów Niyeli strzegły jaskrawo odziane Dostojne Matrony, ale
uderzywszy na nie przeważającymi siłami, Murbella i jej towarzyszki wystrzeliły ciche pociski,
które dosięgły celu. Murbella rzuciła się w górę wewnętrzną klatką schodową, mając za sobą
Janess i jej najbardziej zaufane wojowniczki. Na pierwszym piętrze z mroków sali wyłoniła się
wysoka, atletyczna kobieta. Była odziana w fioletowy trykot oraz pelerynę ozdobioną łańcuchem
i ostrymi kawałkami kryształów i poruszała się z kocią gracją.
Na podstawie barwnych wspomnień kapłanki Iriel Murbella rozpoznała Niyelę.
– To dziwne, ale zupełnie nie wyglądasz jak baron Harkonnen – powiedziała. – Może nie
odziedziczyłaś niektórych z jego najbardziej rzucających się w oczy cech. I może to dobrze.
Z drzwi wyskoczyło jak z zasadzki pięćdziesiąt Dostojnych Matron i zajęło obronne
pozycje wokół Niyeli, zakładając arogancko, że na ich widok mniej liczny oddział szturmowy
się wycofa. Tymczasem walkirie rzuciły się na nie, błyskając ostrzami w rękach i kolcami,
którymi najeżone były ich stroje bojowe.
Murbella patrzyła tylko na Niyelę. Przywódczynie krążyły wokół siebie. Wydawało się, że
Dostojna Matrona spodziewała się, iż Matka Dowodząca będzie miękką kobietą, którą odstraszy
perspektywa walki.
Przywódczyni buntowniczek wymierzyła nagle mordercze kopnięcie stwardniałą stopą, ale
Murbella poruszała się szybciej – zrobiła unik i błyskawicznie przystąpiła do huraganowego
kontrataku, zasypując ją ciosami pięści i łokci. Roześmiała się, czym wytrąciła przeciwniczkę z
równowagi.
Dostojna Matrona rzuciła się na nią z palcami wyprostowanymi jak noże, ale Murbella
poderwała lewy łokieć, zahaczając ją kolcem wystającym ze stroju bojowego. Po ręce Niyeli
pociekła krew. Matka Dowodząca wyprowadziła potężne kopnięcie w splot słoneczny i posłała
ją na ścianę.
Uderzywszy w kamienną przeszkodę, Niyela osunęła się na posadzkę, jakby została
pokonana, ale nagle skoczyła w bok i ruszyła na Murbellę jak strzała. Matka Dowodząca była
już jednak przygotowana na odparcie jej ataku. Kontrowała każdy ruch i spychała ją, aż w końcu
Dostojna Matrona nie miała gdzie się cofnąć. Nawet jej towarzyszki nie były w stanie sprostać
oślepiająco szybkim technikom, z którymi Matka Dowodząca zapoznała swoje wojowniczki.
Cała pięćdziesiątka legła martwa, zostawiając przywódczynię samą na placu boju.
– Zabij mnie – syknęła Niyela.
– Zrobię coś gorszego – odparła Murbella z uśmiechem. – Zabiorę cię na Kapitularz jako
mojego jeńca.
Następnego dnia zwycięskie oddziały Matki Dowodzącej przemaszerowały ulicami Ysai i
zmieszały się z zaciekawionymi tłumami. Kult Szieny zapuścił tu mocno korzenie i rodowici
mieszkańcy Gammu traktowali wyzwolenie jak cud, biorąc armię sióstr za wojowniczki
walczące w imię ich ukochanej męczennicy.
Zauważywszy pewne charakterystyczne dla Dostojnych Matron zachowania, Murbella
doszła do wniosku, że część z nich przebrała się i weszła w tłum. Czy były tchórzami, czy
zaczątkiem piątej kolumny, która będzie nadał stawiała opór na Gammu? Mimo oznak
zwycięstwa Murbella wiedziała, że walka i umacnianie panowania nad planetą potrwają jeszcze
pewien czas, jeśli nie w Ysai, to w oddalonych od stolicy miastach. Będzie musiała wyznaczyć
oddziały do zlikwidowania pozostałych ognisk buntu.
Nie ona jedna dostrzegła czające się w ciżbie Dostojne Matrony. Jej agentki ruszyły
naprzód, dokonując aresztowań i przerzedzając tłum. Każda złapana dostanie szansę przejścia do
nowego zgromadzenia żeńskiego. Sama Niyela zostanie do tego zmuszona na Kapitularzu. Te,
które nie będą współpracować, spotka śmierć.
Tryumfujące oddziały Murbelli zabrały na Kapitularz ponad osiem tysięcy Dostojnych
Matron, a po czystkach przeprowadzonych przez siostry pod dowództwem Janess dołączą do
nich następne. Proces ich przemiany będzie trudny, ściśle nadzorowany przez Prawdomówczynie
i lojalne już Dostojne Matrony, ale nie trudniejszy niż pierwotne, wymuszone siłą zjednoczenie.
Mimo ryzyka Matka Dowodząca nie mogła sobie pozwolić na stratę tylu potencjalnych
wojowniczek.
Tak oto nowe zgromadzenie żeńskie rosło w siłę, a liczebność jego armii się zwiększała.
SZESNAŚCIE LAT
PO UCIECZCE
Z KAPITULARZA
Czy miłość jest nam przyrodzona, będąc równie naturalną częścią naszego człowieczeństwa jak
oddychanie i sen, czy też jest czymś, co musimy w sobie stworzyć?
– Matka Przełożona Darwi Odrade,
prywatne (ocenzurowane) zapisy Bene Gesserit
Minęły kolejne dwa lata na statku pozaprzestrzennym. Paul Atryda, w dziesięcioletnim
obecnie ciele, z głową pełną wszystkich zewnętrznych wspomnień, których mogły dostarczyć
biblioteczne archiwa, i historii o tym, kim miał być, spacerował z Chani.
Była chuda jak patyk i drobna, dwa lata młodsza od niego. Chociaż wychowywała się
daleko od pustyń Arrakis, odziedziczony po fremeńskich przodkach proces przemiany materii
przebiegał w jej organizmie w sposób zapobiegający trwonieniu wody. Ciemnorude włosy miała
zaczesane do tyłu i splecione w warkocz. Jej brązowa skóra była gładka, a usta skore do
uśmiechu, zwłaszcza kiedy była z Paulem.
Oczy miała koloru naturalnej sepii, nie owego błękitu w błękicie będącego oznaką
uzależnienia od przyprawy, który Paul widział na każdym historycznym obrazie starszej Chani,
ukochanej konkubiny Muad’Diba, matki jego dwojga dzieci.
Gdy schodzili z jednego pokładu na drugi, kierując się w stronę sekcji rufowej wielkiego
statku, ręka Paula sama wśliznęła się w jej dłoń. Mimo że byli jeszcze dziećmi, wydawało im się
to krzepiące, więc nie cofnęła dłoni. Przez całe dotychczasowe życie bawili się razem, wspólnie
badali statek i nigdy nie kwestionowali tego, że – tak jak w starych opowieściach – mają być
partnerami.
– Dlaczego tak cię fascynują te silniki, Usul? – zapytała, zwracając się do niego
fremeńskim imieniem, które znalazła we własnych pamiętnikach i w zapiskach dzienników
przechowywanych w archiwach statku.
W zachowanym starożytnym wierszu pierwszy Muad’Dib opisał głos Chani jako „idealnie
piękne tony świeżej wody cieknącej perliście po kamieniach”. Słuchając jej teraz, Paul
zrozumiał, dlaczego doszedł niegdyś do tego wniosku.
– Silniki Holtzmana są tak dziwne i potężne, że mogą nas zanieść wszędzie, gdzie tylko
sobie wyobrazimy. – Dotknął jej małej, spiczastej brody i dodał konspiracyjnym szeptem: – A
może ciągnie mnie do nich dlatego, że w maszynowni nikt nas nie obserwuje.
Chani zmarszczyła brwi.
– Na statku tej wielkości jest mnóstwo miejsc, w których możemy być sami – rzekła.
Paul wzruszył z uśmiechem ramionami.
– Nie powiedziałem, że to bardzo dobry powód. Po prostu chciałem tam pójść.
Weszli do ogromnej maszynowni, do której w normalnych czasach mogli wchodzić tylko
posiadający odpowiednie certyfikaty gildianie. W obecnych okolicznościach zachodzili tam
Duncan Idaho, Miles Teg i kilka Matek Wielebnych, które miały wystarczającą wiedzę na temat
zaginających przestrzeń silników, by podtrzymać ich pracę. Na szczęście statki pozaprzestrzenne
były tak doskonale i solidnie zbudowane, że nawet po tylu latach eksploatacji bez standardowych
przeglądów rzadko dochodziło na nich do poważniejszych awarii. Główne systemy operacyjne i
mechanizmy autonaprawcze Itaki działały dostatecznie sprawnie, by zapewnić regularną
konserwację urządzeń. Im ważniejszy był dany element, na tym większe był obliczony
obciążenia, co zwiększało jego wytrzymałość.
Mimo to Teg i Duncan, wykorzystując swoje mentackie zdolności, zabrali się do
studiowania i zapamiętywania całej znanej dokumentacji ogromnego statku, by przygotować się
na każdy możliwy kryzys. Paul przypuszczał, że dołączy do nich również Thufir Hawat, kiedy
dorośnie i znowu stanie się mentatem.
Chłopiec i dziewczynka stali wśród dudniącej maszynerii. Chociaż w innych częściach
statku znajdowały się rzutniki pola pozaprzestrzennego, a w różnych miejscach rozmieszczono
stacje wzmacniające ich działanie, olbrzymie silniki podobne były do urządzeń zaginających
przestrzeń, których używano w odległych czasach Muad’Diba i jeszcze wcześniej, podczas
Dżihadu Butleriańskiego. Niebezpieczne wówczas silniki Tio Holtzmana stały się kluczem do
ostatecznego zwycięstwa nad myślącymi maszynami.
Paul patrzył na masywne maszyny, starając się wykryć matematyczne zasady ich
działania, mimo że w ogóle ich nie rozumiał. Chani, niższa o jakieś dziesięć centymetrów,
zaskoczyła go, stanąwszy na czubkach palców i pocałowawszy go w policzek. Odwrócił się do
niej ze śmiechem.
Zauważyła zdziwienie na jego twarzy.
– Czy nie tego się ode mnie oczekuje? – spytała. – Przeczytałam wszystkie zapisy.
Jesteśmy sobie przeznaczeni, prawda?
Przybrawszy poważną minę, Paul ujął ją za szczupłe ramiona i spojrzał w oczy. Potem
wyciągnął rękę, dotknął jej lewej brwi i przeciągnął palcami po policzku. Robiąc to, był
zakłopotany.
– To dziwne, Chani, ale właśnie czuję jakieś mrowienie...
– Albo łaskotanie. Ja też to czuję. Jakieś podskórne wspomnienie.
Pocałował ją w czoło, eksperymentując z tym doznaniem.
– Naczelna opiekunka Garimi zmusiła nas do przeczytania naszej historii w archiwum, ale
to tylko słowa. Nie czujemy tego tutaj. – Klepnął się w pierś. – Nie wiemy dokładnie, jak się w
sobie zakochaliśmy. Musieliśmy powiedzieć sobie mnóstwo rzeczy płynących z głębi serca.
Jej usta wykrzywiły się, ale nie był to grymas dziewczynki, raczej zatroskana mina.
Przyspieszone wykształcenie i dojrzewanie sprawiły, że wydawała się dużo starsza, niż
wskazywałby na to jej wiek.
– Nikt nie wie, jak się zakochać, Usul. Pamiętasz tę historię? Kiedy Paul Atryda i jego
matka przyłączyli się do Fremenów, byli w strasznym niebezpieczeństwie. Wszyscy, których
znałeś, nie żyli. Byłeś taki zrozpaczony. – Wzięła głęboki wdech. – Może był to jedyny powód,
dla którego się w sobie zakochaliśmy.
Stał obok niej speszony, nie wiedząc, co zrobić.
– Jak mam w to uwierzyć, Chani? Taka miłość jak nasza jest tworzywem legendy. To się
nie dzieje przypadkiem. Mówię, że jeśli mamy się znowu w sobie zakochać, kiedy będziemy
starsi, będzie to się musiało zrodzić w naszych sercach.
– Myślisz, że dostajemy drugą szansę?
– Nie tylko my.
Zwiesiła głowę.
– Ze wszystkiego, co przeczytałam, najsmutniejsza była historia naszego pierwszego
dziecka, naszego pierworodnego Leto.
Paul z zaskoczeniem poczuł, że ścisnęło mu się gardło. Czytał w swoich starych
pamiętnikach o ich dziecku. Był tak dumny z malutkiego syna, ale dzięki przeklętemu darowi
wizji wiedział, że pierwszy Leto zostanie zabity podczas najazdu Harkonnenów. Biedak nie miał
nawet szansy dożyć chwili, kiedy by go ochrzczono, nadając imię Leto II, po ojcu Paula.
Według tych zapisków jego drugi syn – osławiony Leto II – z własnej woli wszedł na
ciemną, złowrogą drogę, którą nie chciał podążać sam Paul. Czy dokonał słusznego wyboru?
Bóg Imperator Diuny z pewnością zmienił na zawsze rodzaj ludzki i bieg dziejów.
– Przepraszam, Usul, że cię zasmuciłam.
Odsunął się od niej na krok. Ściany maszynowni zdawały się drżeć w niecierpliwym
wyczekiwaniu.
– Wszyscy nienawidzą naszego Leto II za to, w co się przemienił – rzekł. – Historia
twierdzi, że wyrządził wiele zła.
Pierwsza Chani zmarła w połogu i ledwie zdążyła zobaczyć bliźnięta.
– Może on też dostanie drugą szansę – powiedziała.
Ghola ich syna miał teraz cztery lata i już wykazywał się niezwykłą przenikliwością i
zdolnościami.
Paul ujął ją za rękę i pod wpływem impulsu pocałował w policzek. A potem wyszli z
maszynowni.
– Tym razem nasz syn będzie mógł czynić dobro.
Dzień słodko nuci, kiedy masz dość pszczół, które na ciebie pracują.
– baron Vladimir Harkonnen, pierwowzór
Dwunastoletni chłopiec patrzył w stanie wielkiego wzburzenia na nieskazitelną łąkę usianą
kolorowymi kwiatami. Z wysokich skał spływał do lodowatego błękitnego stawu wodospad. To
tak zwane „piękno” sprawiało w nadmiarze ból i wywoływało niepokój. W powietrzu nie było
czuć żadnych przemysłowych związków chemicznych. Chłopiec oddychał nim z odrazą.
Aby zabić nudę i wyładować chociaż część rozpierającej go energii, wybrał się z
kompleksu, w którym osadzono go na planecie Dan, na wielokilometrowy spacer. To nie Dan,
lecz Kaladan – upomniał się. Owa skrócona nazwa raziła go. Przeczytał swoją historię i widział
swoje obrazy jako starego, grubego barona.
Przebywając na tym zesłaniu już trzeci rok, młody Vladimir Harkonnen stwierdzał, że
brakuje mu tleilaxańskich laboratoriów, Najwyższej Matrony Helliki, a nawet smrodu
ekskrementów świmaków. Uwięziony tutaj, wychowywany, szkolony i przygotowywany przez
pozbawionych poczucia humoru maskaradników, palił się do tego, by pokazać swoje
możliwości. Był w końcu ważną postacią dla planu, jakikolwiek był ten plan.
Krótko po tym, jak odesłano go na Kaladan za błahe wykroczenie, jakim było uszkodzenie
kadzi aksolotlowej z gholą Paula Atrydy, w Bandalongu przyszedł na świat kolejny noworodek –
zdrowy, wbrew usilnym staraniom Vladimira. Khrone zabrał szybko małego Atrydę Uxtalowi i
zawiózł go na Kaladan, by poddać szkoleniu i obserwacji. Najwyraźniej maskaradnicy mieli dla
Atrydy jakieś ważne zadanie i potrzebowali Harkonnena, by pomógł im go do tego skłonić.
Dziecko, nazwane Paolo dla odróżnienia od historycznego pierwowzoru, miało teraz trzy
lata. Maskaradnicy dokładali wielkich starań, by trzymać je w osobnym miejscu, w
„bezpiecznej” odległości od Vladimira, który nie mógł się doczekać, kiedy będą mogli się
razem... pobawić.
W zamierzchłych czasach Kaladan byt światem prostych rybaków, winiarzy i rolników. Z
powodu ogromnego oceanu na planecie było za dużo wody i za mało lądu, by mógł się tam
rozwinąć przemysł. Obecnie większość wsi już nie istniała, a ludność skurczyła się do odsetka
dawnej liczby. Rozproszenie przerwało wiele nici łączących niegdyś wielogalaktyczną
cywilizację, a ponieważ na Kaladanie wytwarzano niedużo rzeczy, które miały wartość
handlową, nikt nie chciał włączyć go na powrót do grona planet powiązanych rozlicznymi
interesami.
Vladimir zebrał w odbudowanym zamku sporo informacji. Według relacji historycznych
ród Atrydów rządził tym miejscem „twardą, lecz łaskawą ręką”, ale chłopiec wiedział, że nie
należy wierzyć tej propagandzie. Historia znała sposoby ugrzeczniania rzeczywistości i
fałszowania prawdy, a upływ czasu zniekształcał najbardziej nawet dramatyczne wydarzenia.
Miejscowe archiwa były najwyraźniej pełne pochlebstw pod adresem księcia Leto.
Atrydzi i Harkonnenowie byli śmiertelnymi wrogami, zatem Vladimir wiedział, że
naprawdę bohaterski musiał być jego ród. Kiedy wreszcie odzyska wspomnienia, będzie mógł
się dowiedzieć o tym z pierwszej ręki. Chciał ponownie przeżyć to wszystko całym sobą. Chciał
poznać zdradę Atrydów i męstwo Harkonnenów. Chciał poczuć przypływ adrenaliny wywołany
prawdziwym zwycięstwem i krew powalonych wrogów na palcach. Chciał, żeby te wspomnienia
wróciły zaraz! Irytowało go, że musi tak długo czekać na powrót obrazów z minionego życia.
Przebywając samotnie na łące, bawił się miotaczem płomieni, który znalazł w kompleksie
zamkowym. Bogate środowisko naturalne przylądka napawało go obrzydzeniem. Chciał, żeby
maszyny zaorały to i wybrukowały. Żeby otworzyły drogę prawdziwej cywilizacji! Jedynymi
roślinami, jakie chciał tu widzieć, były rozrastające się budynki fabryczne. Nienawidził
zalewającej wszystko czystej wody i chciał, by chemikalia przemysłowe nadały jej ciemną
barwę i siarczany zapach.
Z diabelskim uśmiechem włączył broń i zobaczył, że wylot lufy zaczyna się jarzyć
pomarańczowym blaskiem. Dotknął żółtego guzika, nastawiając miotacz na pierwszą fazę
spalania, i przyglądał się, jak łąkę pokrywa mgiełka skoncentrowanych cząsteczek substancji
palnej – ziaren zniszczenia. Przeniósłszy się na bezpieczniejsze skały, wcisnął czerwony guzik
drugiej fazy. Z lufy trysnął płomień jak ze spawarki. Palne cząsteczki zajęły się ogniem i całą
łąkę ogarnęła pożoga.
„To piękne!” – pomyślał.
Pełen złośliwej satysfakcji pognał na wyższe wzniesienie, skąd roztaczał się lepszy widok.
Przyglądał się trzaskającym płomieniom, buchającym na setki metrów w górę dymem i iskrami.
Po drugiej stronie łąki ogień lizał skalną ścianę, jakby szukał łupu. Był tak intensywny, że od
żaru zaczęła pękać jej powierzchnia i duże kamienne bryły osypywały się głośną kaskadą do
spokojnej toni stawu.
– O wiele lepiej!
Ambitny młodzieniec widział holograficzne obrazy Gammu i porównywał je z obrazami z
przeszłości planety, kiedy zwana była Giedi Prime i znajdowała się pod rządami Harkonnenów.
W ciągu stuleci ojczyzna jego przodków popadła w ruinę, osiągając prymitywny stan zapadłej
rolniczej dziury. Oznaki z trudem stworzonej cywilizacji rozpłynęły się w nędzy i brudzie.
Czując oczyszczający zapach ognia i dymu, żałował teraz, że nie ma potężniejszych
miotaczy płomieni i ciężkiego sprzętu – środków umożliwiających ponowne przekształcenie
całej tej planety. Mając czas, narzędzia i odpowiednią siłę roboczą, mógłby zmienić zacofany
Kaladan w cywilizowany świat.
Mógłby wypalić rozległe obszary pokrytego bujną zielenią krajobrazu i zrobić miejsce dla
zakładów przemysłowych, lądowisk, kopalni odkrywkowych i hut. Brzydkie były też widoczne
w oddali góry ze szczytami przykrytymi białymi czapami śniegu. Chciałby wyrównać cały teren
za pomocą materiałów wybuchowych, pokryć go fabrykami produkującymi towary na eksport. I
przynoszącymi zyski! Dopiero wtedy Kaladan znalazłby się na galaktycznej mapie.
Oczywiście nie zniszczyłby całkowicie ekosystemu, jak to zrobiły Dostojne Matrony
swoimi wypalaczami planet. W odległych rejonach, nienadających się do budowy przemysłu,
zostawiłby dość roślin, by utrzymać na odpowiednim poziomie zawartość tlenu w atmosferze.
Morza musiałyby dostarczać odpowiednich ilości ryb i wodorostów, ponieważ importowana
żywność miała wygórowaną cenę.
Teraz Kaladan był pustkowiem. Jakże surowy był ten świat... ale jakże mógłby być
piękny, gdyby włożył w to trochę pracy. Prawdę mówiąc, wiele pracy. Jednak przekształcenie
ojczystej planety śmiertelnych wrogów Harkonnenów – rodu Atrydów – zgodnie z jego wizją,
wizją Harkonnena, warte byłoby tego wysiłku.
Za sprawą tych doznań i fantazji poczuł się lepiej, dużo lepiej. Zastanawiał się, czy nie
nadszedł czas, by zaczęły mu po trochu wracać wspomnienia. Miał nadzieję, że tak.
Usłyszawszy za sobą stukot kamieni, odwrócił się.
– Przyglądałem się twojej zabawie – powiedział Khrone. – Miło widzieć, że twoje myśli
biegną właściwym torem, jak myśli starego barona Harkonnena. Będziesz tego potrzebował, gdy
powierzymy ci opiekę nad Paolem.
– Kiedy będę mógł się z nim pobawić?
– Twoje przetrwanie zależy od paru rzeczy. Musisz zrozumieć, że pomoc przy kierowaniu
gholą Paula Atrydy jest najważniejszym celem twojego życia. On jest kluczem do powodzenia
wielu naszych planów, więc to, czy będziesz żył, zależy od tego, jak dobrze się spisze.
Vladimir wykrzywił usta w dzikim uśmiechu.
– Moim przeznaczeniem jest być z Paolem i razem z nim odnieść sukces.
Pocałował maskaradnika namiętnie w usta, więc Khrone go odepchnął.
Ale w środku Vladimir bynajmniej się nie uśmiechał. Nawet w tej dziwnej powtórce
swojego życia odczuwał nieodpartą chęć uduszenia gholi Atrydy.
Potulni wszędzie widzą zagrożenia. Odważni widzą zyski.
– notatka służbowa KHOAM
Więcej bólu, więcej tortur, więcej substytutu przyprawy. Nadal kończące się
niepowodzeniem – nieprzybliżające ani odrobinę do celu – próby wytworzenia melanżu w
kadziach aksolotlowych. Innymi słowy, stale to samo.
Uxtal pracował w swoich laboratoriach w Bandalongu, służąc Dostojnym Matronom i
zaspokajając ich potrzeby. Przynajmniej od paru lat nie było już tutaj tych dwóch bachorów, a
więc miał dwa zmartwienia mniej. Odhaczał w kwaterze kolejne dni i szukał jakiegoś sposobu
zmiany swojej sytuacji, ucieczki czy ukrycia się. Jednak wszystkie rozwiązania, które
przychodziły mu do głowy, wydawały się zupełnie niewykonalne.
Nienawidził wszystkich – oprócz Boga – którzy mieli nad nim władzę. W tym, czego
chcieli od niego zwierzchnicy, w wymówkach i kłamstwach, które opowiadał im o swojej pracy,
szukał znaków i omenów, wzorów liczbowych, czegokolwiek, co odkryłoby przed nim
znaczenie jego świętej misji. Tak długo przetrwał w tym koszmarze, że musiał się w tym kryć
jakiś cel!
Odkąd maskaradnicy zabrali nowo narodzonego gholę Paula Atrydy, nie zlecili mu
dalszych zadań. Mimo to drobnej postury badacz nie czuł ulgi. Nie był wolny. Na pewno wrócą i
zażądają, by zrobił coś jeszcze bardziej niemożliwego. Dostojne Matrony nadal naciskały, by
zaczął wytwarzać w kadziach aksolotlowych prawdziwy melanż, przeprowadzał więc
przedziwne pozorne eksperymenty, by wykazać, jak ciężko pracuje, chociaż – rzecz jasna – nie
przyniosły one rezultatów.
Teraz, kiedy zdawało się, że nie obchodzi maskaradników, był całkowicie zdany na łaskę i
niełaskę Najwyższej Matrony Helliki. Zaciskał mocno powieki i rozmyślał o tym, jak trudne
miał życie już od tylu lat.
Nowe zgromadzenie żeńskie zdobyło większość pozostałych twierdz Dostojnych Matron,
więc potrzebowały one coraz mniej narkotyku wytwarzanego na bazie adrenaliny. To jednak
wcale nie ułatwiało mu życia. A jeśli tym strasznym kobietom przyjdzie do głowy, że już go nie
potrzebują? Od dawna nie zrobił najmniejszych postępów i był pewien, że są przekonane, iż
nigdy nie uda mu się wyprodukować melanżu. (Sam był o tym przekonany od paru lat.)
Statki Gildii i kupcy KHOAM, mający na względzie nade wszystko interesy, przylatywali
do zdewastowanych rejonów Tleilaxa i odlatywali. Zachowywali z konieczności neutralność w
trwającym konflikcie i handlowali, nie bawiąc się w politykę. Dostojne Matrony potrzebowały
dostaw z innych planet, zwłaszcza że odznaczały się upodobaniem do ekstrawaganckich
ubiorów, klejnotów i rzadkich potraw.
Niegdyś dziwki były bajecznie bogate, kontrolowały Bank Gildii i woziły ze sobą cenne
waluty, kiedy rozprzestrzeniały się jak szarańcza w układach gwiezdnych, zostawiając za sobą
zwęgloną ziemię. Uxtal ich nie rozumiał i nie był w stanie pojąć, co stworzyło takie potwory i co
wypędziło je z planet Rozproszenia. Jak zwykle, nikt mu nic nie mówił.
Kiedy nawigatorzy Gildii zwrócili się z propozycją do Helliki i podległych jej
buntowniczek okopanych na Tleilaxie, Uxtal wiedział, że jego życie stanie się jeszcze bardziej
koszmarne.
Z krążącego na wysokiej orbicie liniowca przybył do Bandalongu posłaniec. Sama Hellica
pofatygowała się po Uxtala, którego odprowadzały podejrzliwe spojrzenia Ingvy i zastraszonych
laborantów.
– Uxtal, polecimy na spotkanie z nawigatorem Edrykiem – powiedziała. – Oczekuje nas na
pokładzie liniowca.
Zmieszany i zalękniony, Uxtal nie był w stanie się spierać. Nawigator? Przełknął ślinę.
Jeszcze nigdy żadnego nie widział. Nie wiedział, dlaczego właśnie on jest przedmiotem takiego
zainteresowania, ale nie wróżyło to nic dobrego. Jak nawigator dowiedział się o jego istnieniu?
Dzięki wizji? Zastanawiał się, czy to spotkanie może się stać okazją do ucieczki albo do
ułaskawienia go... czy też zostanie obarczony kolejnym niewykonalnym zadaniem.
Na statku Gildii Uxtal nadal nie czul się bezpiecznie, chociaż nikt nie mógł ich
podsłuchać, gdyż znajdowali się w dźwiękoszczelnym pomieszczeniu. Stał, drżąc na całym ciele,
i milczał, podczas gdy Hellica przechadzała się dumnie przed wielkim zbiornikiem. Za
wypukłymi ścianami ze zbrojonego plazu widać było otoczoną mgłą postać Edryka, tak
osobliwą, że Tleilaxanin nie mógł się zorientować, czy w jego dobiegającym przez filtry głosie
kryje się zawoalowana groźba czy nie.
Nawigator zwracał się raczej wprost do niego niż do Najwyższej Matrony, co musiało
wyprowadzać ją z równowagi.
– Dawni tleilaxańscy mistrzowie wiedzieli, jak wytwarzać melanż w kadziach
aksolotlowych. – Zniekształcona, odczłowieczona twarz nawigatora unosiła się za szybą. –
Odkryjesz dla nas ponownie, na czym polega i jak przebiega ten proces.
Uxtal jęknął w duchu. Przekonał się dowodnie, że nie potrafi tego zrobić.
– Wydałam mu już ten rozkaz – powiedziała Hellica i prychnęła. – Od lat sprawia mi
zawód.
– Musi więc przestać sprawiać ci zawód.
– To nie jest błahe zadanie. – Uxtal wykręcał sobie ręce. – Przez całe Czasy Głodu planety
pełne tleilaxańskich mistrzów pracowały nad udoskonaleniem tego skomplikowanego procesu.
Jestem sam, a starzy mistrzowie nie podzielili się swoimi tajemnicami z Utraconymi
Tleilaxanami.
Znowu przełknął ślinę. Gildia chyba już o tym wiedziała?
– Skoro twój lud jest tak niedouczony, to jak stworzyliście maskaradników, którzy tak
przewyższają wszystkich poprzednich? – zapytał nawigator.
Uxtala przeszedł dreszcz, bo teraz już wiedział, że jego lud nie stworzył Khrone’a ani
podległej mu, przewyższającej wszystkie inne, odmiany zmiennokształtnych.
Najprawdopodobniej znaleziono ich po prostu gdzieś podczas Rozproszenia.
– Maskaradnicy mnie nie interesują! – warknęła Hellica. Zawsze zdawało się, że nie
zgadza się z Khrone’em. – Interesują mnie zyski ze sprzedaży melanżu.
Uxtal zwilżył językiem suche wargi.
– Kiedy mistrzowie umarli, zabrali swoją wiedzę do grobu. Sumiennie pracuję nad
odtworzeniem tej technologii.
Nie przypomniał im, że to same Dostojne Matrony ponoszą odpowiedzialność za
zaginięcie tych sekretów. Hellica nie przyjmowała dobrze nawet wypowiadanych nie wprost
krytycznych uwag.
– A więc dojdź do tego okrężną drogą. – Tymi słowami Edryk zadał mu cios. – Sprowadź
jednego z nich z powrotem.
Pomysł ten zupełnie zaskoczył Uxtala. Z pewnością mógłby użyć kadzi do wskrzeszenia
któregoś z mistrzów, pod warunkiem że miałby jego zdolne do życia komórki.
– Ale... oni wszyscy nie żyją. Nawet w Bandalongu wszystkich mistrzów zabito wiele lat
temu. – Pamiętał, jak mały baron i Hellica karmili ze złośliwą satysfakcją świmaki częściami ich
ciał. – Skąd mam wziąć komórki do wyhodowania takiego gholi?
Najwyższa Matrona przestała nagle krążyć niczym tygrys i obróciła się do niego, jakby
chciała mu zadać śmiertelny cios.
– I to jest wszystko, czego ci potrzeba? Parę komórek? Przez trzynaście lat nie
powiedziałeś mi, że potrzebujesz tylko paru komórek, żeby rozwiązać ten problem?
Pomarańczowe iskierki w jej oczach rozgorzały niczym podsycone dmuchnięciem
węgielki.
Uxtal struchlał. Ten pomysł nigdy nie przyszedł mu do głowy.
– Nie sądziłem, że to możliwe! Mistrzowie nie żyją...
– Myślisz, że jesteśmy takie głupie, konusie?! – warknęła. – Nigdy nie pozbyłybyśmy się
czegoś tak cennego. Jeśli sprawi to, że powiedzie się plan nawigatora – jeśli uda nam się
wytworzyć melanż i sprzedać go Gildii – to dam ci komórki, których potrzebujesz!
Z mgły za ścianą z plazu wyłoniła się głowa Edryka, a jego wyłupiaste oczy spojrzały
gniewnie na drżącego badacza.
– Zgadzasz się na ten projekt? – zapytał.
– My się zgadzamy – odparła Hellica. – Ten Utracony Tleilaxanin pracuje dla nas i będzie
żył dopóty, dopóki będzie nam się podobało.
Uxtal wciąż nie mógł dojść do siebie po tej rewelacji.
– A więc... a więc niektórzy starzy mistrzowie żyją?
– Żyją? – Dziwny uśmiech Najwyższej Matrony był przerażający. – W pewnym sensie. W
każdym razie na tyle, by dostarczyć ci potrzebnych komórek. – Skinęła zdawkowo głową
nawigatorowi i chwyciła Uxtala za ramię. – Zabiorę cię do nich. Musisz zacząć od razu.
Kiedy Najwyższa Matrona prowadziła go do podziemi zarekwirowanego przez dziwki
Pałacu Bandalongu, Uxtal poczuł smród, który nasilał się z każdym krokiem. Potknął się, ale
pociągnęła go jak szmacianą lalkę. Chociaż Dostojne Matrony nosiły kolorowe stroje i krzykliwe
ozdoby, niezbyt dbały o czystość i porządek. Hellice nie przeszkadzał fetor bijący z ciemnych
komór przed nimi. Dla niej był to zapach cierpienia.
– Oni wciąż żyją, ale z ich umysłów nic już nie wydobędziesz, konusie. – Skinęła na
Uxtala, by podążał za nią. – Nie po to ich trzymamy.
Wszedł niepewnym krokiem do pogrążonego w półmroku pomieszczenia. Słyszał
bulgotanie, rytmiczny szum respiratorów, przelewanie się płynów w pompach. Przypominało to
odgłosy wydobywające się z legowiska jakiejś paskudnej bestii. Z lumisfer unoszących się nad
podłogą i pod sufitem sączyło się słabe czerwonawe światło. Oddychał płytko, by się nie
zakrztusić, podczas gdy jego wzrok adaptował się do półcienia.
Zobaczył dwudziestu czterech małych mężczyzn, a raczej to, co z nich zostało. Nim
przyjrzał się szczegółom, szybko policzył, szukając matematycznego znaczenia tej sytuacji.
„Dwudziestu czterech... trzy ośmioosobowe grupy” – stwierdził w myślach.
Mężczyźni o szarej skórze mieli charakterystyczne rysy starych mistrzów, pochodzących z
wyższej kasty przywódców Tleilaxan. Dryf genetyczny i wsobność nadały w ciągu wielu stuleci
Utraconym Tleilaxanom nieco inny wygląd. Dla ludzi z zewnątrz wszyscy ci niziołkowaci
mężczyźni wyglądali tak samo, ale Uxtal łatwo zauważał różnice.
Wszyscy zostali przywiązani do twardych stołów, jakby umieszczono ich na łożach tortur.
Chociaż ofiary były nagie, podłączono je do tylu rurek i czujników, że Uxtal widział tylko
fragmenty ich wychudłych ciał.
– Tleilaxańscy mistrzowie mieli paskudny zwyczaj stałego hodowania swoich gholi z
myślą o zamiennikach. To zupełnie tak, jakby stale zwracali jedzenie. – Hellica podeszła do
jednego ze stołów i spojrzała na leżącego na nim mężczyznę o zwiotczałej twarzy. – To ghole
jednego z ostatnich mistrzów, ciała zamienne do wykorzystania, kiedy się za bardzo zestarzeje.
Ten – wskazała – nazywał się Waff i prowadził transakcje z Dostojnymi Matronami. Został
zabity, zdaje się, na Rakis i nie miał możliwości obudzenia swojego gholi.
Uxtal nie miał ochoty podejść do stołu. Patrzył oszołomiony na tych wszystkich
milczących, identycznych mężczyzn.
– Skąd oni są? – zapytał.
– Znalazłyśmy ich zmagazynowanych i dobrze zachowanych po zlikwidowaniu
wszystkich pozostałych mistrzów. – Uśmiechnęła się. – Zniszczyłyśmy więc chemicznie ich
mózgi i przeniosłyśmy tutaj, by zrobić z nich lepszy użytek.
Dwadzieścia cztery zestawy aparatów szumiały i syczały. Wężowate macki i rurki
doprowadzone do pachwin bezmyślnych gholi zaczęły pompować. Przywiązane do stołów ciała
drgały, kiedy z aparatury dochodziły głośne odgłosy ssania.
– Teraz nadają się tylko do dostarczania nasienia, gdybyśmy kiedyś zdecydowały się z
niego skorzystać. Nie chodzi o to, byśmy szczególnie ceniły rozczarowujący materiał
genetyczny waszej rasy, ale na Tleilaxie jest mało porządnej jakości samców.
Odwróciła się z gniewną miną, a Uxtal patrzył na to wszystko z przerażeniem. Hellica
najwyraźniej coś ukrywała; wyczuwał, że nie wyjawiła mu wszystkich powodów, dla których
zachowały ghole.
– W pewnym sensie są podobni do twoich kadzi aksolotlowych – ciągnęła. – To dobre
wykorzystanie samców waszej rasy. Czy nie to robiliście wiele tysięcy lat waszym kobietom? Ci
mężczyźni nie zasłużyli na nic lepszego. – Spojrzała na niego z góry. – Jestem pewna, że się ze
mną zgadzasz.
Uxtal usilnie starał się ukryć odrazę. „Jak bardzo one muszą nami pogardzać” – pomyślał.
Zrobić coś takiego mężczyznom – nawet tleilaxańskiemu mistrzowi, jego wrogowi – było
potwornością! Słowa Wielkiej Wiary wyraźnie stwierdzały, że Bóg stworzył kobiety tylko w
jednym celu: do rodzenia potomstwa. Stając się kadzią aksolotlową, kobieta nie mogła lepiej
służyć Bogu, jej mózg był tylko nieistotną tkanką. Ale żeby tak samo traktować mężczyznę? To
było niewyobrażalne. Gdyby Uxtal nie bał się tak bardzo Helliki, powiedziałby, co o tym myśli!
To świętokradztwo na pewno ściągnie gniew Boga. Uxtal już wcześniej nienawidził
Dostojnych Matron. Teraz ostatkiem sił powstrzymywał się, by nie zemdleć. Aparatura nadal
doiła bezmyślnych mężczyzn leżących na stołach.
– Pospiesz się z tym zdrapywaniem komórek! – warknęła Hellica. – Nie mogę tu sterczeć
cały dzień. Ty też nie. Z nawigatorami Gildii nie pracuje się tak przyjemnie jak ze mną.
Kadzie aksolotlowe rodziły ghole i melanż, a także maskaradników i wypaczonych mentatów.
Najprawdopodobniej to właśnie eksperymenty genetyczne Utraconych Tleilaxan doprowadziły
do stworzenia podczas Rozproszenia Futarów i Fibian. Jakie jeszcze istoty otrzymali oni z tych
płodnych łon? Co jeszcze nieznanego nam pozostaje w tych niezbadanych rejonach?
– uwagi Matki Dowodzącej Murbelli
otwierające sympozjum Bene Gesserit
W ciągu dwóch lat od odbicia Gammu twierdze Dostojnych Matron padały jedna po
drugiej. Ogółem dwanaście mniejszych enklaw buntowniczek zlikwidowano śmiałymi
uderzeniami, z których byliby dumni nawet najlepsi mistrzowie miecza z Ginaza. Walkirie
Murbelli wielokrotnie się sprawdziły.
Wkrótce przyżegnięta zostanie ostatnia jątrząca się rana, a wtedy ludzkość będzie gotowa
stawić czoło o wiele większemu zagrożeniu.
Kapituła zapłaciła niedawno przyprawą kolejny wysoki rachunek wystawiony przez
zakłady zbrojeniowe na Richese. Tamtejszy przemysł już od lat produkował uzbrojenie dla
nowego zgromadzenia żeńskiego, przestawiwszy się na to w całości. Chociaż richeskie ośrodki
przemysłowe regularnie dostarczały statki wojenne i broń, fabryki wciąż przygotowywały się do
wytwarzania większości artykułów zamówionych przez siostry. Za parę lat Murbella będzie
miała do dyspozycji ogromną armadę, która będzie w stanie bronić Starego Imperium przed
wrogiem z zewnątrz. Matka Dowodząca miała nadzieję, że stanie się tak niebawem.
Siedząc w prywatnych apartamentach i kartkując sterty dokumentów dotyczących spraw
administracyjnych, Murbella z ulgą przyjęła wiadomość o przybyciu z Gammu wysłanniczek z
raportem. Od ostatecznej rozprawy z tamtejszymi rebeliantkami konsolidacją i umacnianiem
kontroli zgromadzenia nad ludnością oraz przemysłem planety kierowała Janess, awansowana na
dowódczynię regimentu.
Ale wśród trzech walkirii, które weszły do gabinetu, nie było jej córki. Zauważyła, że
wszystkie były pierwotnie Dostojnymi Matronami. Jedną z nich była Kiria, owa twarda
zwiadowczyni, która zbadała odległą, zniszczoną przez wroga planetę, port macierzysty
uszkodzonego statku wojennego Dostojnych Matron, który wiele lat temu przybył w okolice
Kapitularza. Gdy dano jej szansę, Kiria z ochotą pomogła stłumić bunt na Gammu.
Murbella wyprostowała się na krześle.
– Z czym przybywacie? Wypleniłyście, zabiłyście albo skłoniłyście do przejścia na naszą
stronę resztki zbuntowanych dziwek?
Byłe Dostojne Matrony żachnęły się, usłyszawszy to określenie, zwłaszcza z ust kobiety,
która była niegdyś jedną z nich. Kiria wystąpiła naprzód.
– Dowódczyni regimentu przybędzie niedługo po nas, Matko Dowodząca – powiedziała –
ale chciała, żebyśmy jak najszybciej złożyły ci raport. Dokonałyśmy niepokojącego odkrycia.
Pozostałe kobiety skinęły głowami, jakby potwierdzały te słowa. Murbella zauważyła, że
jedna z nich ma na szyi duży siniec.
Kiria zwróciła się w stronę korytarza i rzuciła rozkaz stojącym tam robotnikom.
Mężczyźni unieśli ciężką, martwą postać owiniętą z grubsza w tkaninę konserwującą. Kiria
zerwała ją z głowy postaci. Twarz była odwrócona, ale ciało miało kształt i ubranie mężczyzny.
Zaintrygowana Murbella wstała.
– Kto to jest? On nie żyje?
– Nie żyje, ale to nie mężczyzna. Ani kobieta.
Matka Dowodząca wyszła zza zawalonego dokumentami biurka.
– Co chcesz przez to powiedzieć? To nie jest człowiek?
– Jest tym, kim zechce być: mężczyzną lub kobietą, chłopcem lub dziewczynką, o
wstrętnym lub miłym wyglądzie.
Odwróciła głowę tej istoty w stronę Murbelli. Rysy twarzy miała nijakie, zbliżone do
ludzkich, gapiące się w przestrzeń czarne, podobne do guzików oczy, spłaszczony nos i bladą,
woskową skórę.
Murbella zwęziła oczy.
– Jeszcze nigdy nie widziałam maskaradnika z tak bliska. Ani martwego. Przypuszczam,
że to ich naturalna postać?
– A któż to wie, Matko Dowodząca? Po wyplenieniu i zabiciu wielu buntowniczek
znalazłyśmy wśród nich paru zmiennokształtnych. Zaniepokojone, sprowadziłyśmy
Prawdomówczynie, by przesłuchały pozostałe przy życiu Dostojne Matrony, ale w ten sposób
nie znalazłyśmy więcej maskaradników. – Kiria wskazała zwłoki. – Ten był jedną z tych, które
ocalały. Kiedy spróbowała ucieczki, zabiłyśmy ją... i wtedy wyszła na jaw jej prawdziwa
tożsamość.
– Są niewykrywalni dla Prawdomówczyni? Jesteście tego pewne?
– Absolutnie.
Murbella zmagała się ze złożonymi implikacjami tego faktu.
– To zdumiewające – powiedziała.
Maskaradników stworzyli Tleilaxanie, a ci, którzy powrócili z Utraconymi Tleilaxanami,
przewyższali wszystkich, których dotąd napotkały Bene Gesserit. Najwyraźniej ci nowi
współdziałali z Dostojnymi Matronami albo pracowali dla nich. I teraz wiedziała, że potrafią
oszukać Prawdomówczynie!
Pytania padały szybciej niż odpowiedzi. Dlaczego zatem Dostojne Matrony zniszczyły
światy Tleilaxan, starając się zgładzić wszystkich prawdziwych mistrzów? Murbella była kiedyś
Dostojną Matroną, a mimo to nie potrafiła tego zrozumieć.
Zaintrygowana, dotknęła skóry trupa, a potem szorstkich białych włosów na jego głowie.
Wszystkie pasma były twarde. Wciągnęła głęboko powietrze, badając je węchem, ale nie
wyczuwała żadnego charakterystycznego zapachu. Archiwa Bene Gesserit podawały, że
maskaradnika można było odkryć dzięki wydzielanej przez niego bardzo delikatnej woni. Ale
nie była pewna, czy to prawda.
– Doszłyśmy do wniosku, że maskaradnikami może być więcej Dostojnych Matron, ale
nie znalazłyśmy żadnych znamiennych wskaźników – powiedziała Kiria po długim milczeniu. –
Nie ma żadnego sposobu, żeby ich wykryć.
– Oprócz zabicia ich – dodała jedna z pozostałych sióstr. – To jedyna pewna metoda.
Murbella zmarszczyła czoło.
– Być może jest to metoda skuteczna, ale zupełnie nieprzydatna. Nie możemy po prostu
zgładzić ich wszystkich.
Kiria również zmarszczyła czoło.
– Prowadzi to do kryzysu zupełnie innego rodzaju, Matko Dowodząca. Chociaż zabiłyśmy
setki maskaradników kryjących się wśród buntowniczek na Gammu, nie udało nam się wziąć ani
jednego z nich żywcem – w każdym razie ani jednego, o którym wiemy. Są doskonałymi
imitatorami. Absolutnie doskonałymi.
Głęboko zaniepokojona Murbella chodziła w tę i z powrotem po gabinecie.
– Zabiłyście setki maskaradników? Czy to znaczy, że zgładziłyście tysiące buntowniczek?
Jaki procent z nich stanowią te... wtyczki?
Kiria wzruszyła ramionami.
– Udając Dostojne Matrony, zmiennokształtni sformowali oddział szturmowy i próbowali
odbić Gammu. Mieli bardzo złożony, szczegółowy plan, uderzali w słabe punkty i zjednywali
dla tej sprawy bardzo wiele buntowniczek. Walkirie i tak by ich zabiły, bez względu na to, czy
byli maskaradnikami, czy dziwkami.
– Jak na ironię, Dostojne Matrony, które poszły za nimi, były tak samo zaskoczone, kiedy
ich przywódczynie zmieniły się w... to – dodała jedna z jej towarzyszek, wskazując trupa
nieludzkiej istoty. – Nawet one nie wiedziały, że do ich szeregów przeniknęli maskaradnicy.
– Dowódczyni regimentu Idaho objęła całą planetę kwarantanną do czasu, aż wydasz
następne rozkazy – powiedziała trzecia siostra.
Murbella powstrzymała się przed głośnym wyrażeniem oczywistych w tej sytuacji obaw:
„Skoro tak wielu maskaradników przeniknęło do zastępów zbuntowanych dziwek na Gammu, to
czy nie ma ich również wśród nas tutaj, na Kapitularzu?” Przywiozły tyle kandydatek do
przekwalifikowania. Sama prowadziła politykę, zgodnie z którą miały wchłonąć tyle byłych
Dostojnych Matron, ile tylko chciało przejść szkolenie w zgromadzeniu, a o ich lojalności miały
orzekać Prawdomówczynie. Niyela, przywódczyni dziwek na Gammu, wolała się zabić w
niewoli, niż przejść na stronę zgromadzenia. Ale co z tymi, które twierdziły, że chcą
współpracować?
Murbella przyglądała się z niepokojem tym trzem kobietom, usiłując odkryć, czy również
one nie są zmiennokształtnymi. Jednak gdyby tak było, to czy w ogóle wzbudziłyby jej
podejrzenia, opowiadając o tych sprawach?
Wyczuwając wątpliwości Matki Dowodzącej, Kiria spojrzała na swoje towarzyszki.
– One nie są maskaradnikami – powiedziała. – Ani ja.
– Czyż nie to właśnie powiedziałby maskaradnik? Twoje zapewnienia nie są absolutnie
przekonujące.
– Poddałybyśmy się przesłuchaniu prowadzonemu przez Prawdomówczynię – powiedziała
jedna z pozostałej dwójki – ale już wiesz, że nie można polegać na jego wynikach.
– W czasie zaciętych walk zauważyłyśmy coś dziwnego – rzekła Kiria. – Podczas gdy
niektórzy maskaradnicy szybko umierali z odniesionych ran, inni konali bardzo długo. W istocie
zdarzyło się w dwóch przypadkach, że kiedy znaleźli się na progu śmierci, ich rysy zaczęły się
zmieniać.
– A więc gdybyśmy doprowadziły maskaradnika na próg śmierci, toby się ujawnił? – W
głosie Murbelli słychać było sceptyczny ton.
– Właśnie.
Rzuciwszy się znienacka na Kirię, Murbella kopnęła ją potężnie w skroń. Wymierzyła
precyzyjnie i trafiła stopą ułamek centymetra powyżej miejsca, w którym uderzenie byłoby
śmiertelne.
Kiria padła na podłogę jak worek piasku. Jej towarzyszki nawet nie drgnęły.
Leżąc na plecach, poruszała ustami jak ryba wyciągnięta z wody, by złapać powietrze.
Miała szkliste oczy. Zanim dwie pozostałe zdążyły uciec, Murbella, śmigając tak szybko, że jej
ruchy zlewały się w jedną plamę, również je powaliła.
Stanęła nad tą trójką, gotowa do zadania ostatecznych ciosów. Ale ich rysy nie zmieniały
się – wykrzywiał je tylko ból. Natomiast upiorna twarz owiniętego tkaniną konserwującą
martwego zmiennokształtnego nie pozostawiała żadnych wątpliwości.
Matka Dowodząca zajęła się najpierw Kirią, przywracając jej oddech za pomocą
uzdrawiających metod Bene Gesserit. Następnie, znalazłszy właściwe punkty ucisku,
wymasowała jej zranioną skroń. Była Dostojna Matrona szybko na to zareagowała i w końcu
zdołała usiąść o własnych siłach.
Skoro te trzy kobiety nie uległy przeobrażeniu, znaczyło to, że albo nie są
maskaradnikami, albo sprawdzian się nie powiódł. W miarę jak pojawiały się kolejne pytania,
rósł niepokój Murbelli. Znalazła się na niezbadanym terenie. Maskaradnicy mogli być wszędzie.
To, że czegoś nie widać, nie znaczy, że tego nie ma. Nawet najbardziej spostrzegawcze osoby
mogą popełnić ten błąd. Zawsze trzeba zachowywać czujność.
– baszar Miles Teg, dyskusje o strategii
Miles Teg przyszedł na mostek nawigacyjny w konkretnym celu. Usiadł w fotelu przed
konsolą obok Duncana, który tylko na chwilę, niechętnie, oderwał wzrok od wskaźników. Jego
nieuwaga i zaabsorbowanie myślami o Murbelli omal nie sprawiły, że Itaka wpadła w skrzącą
się sieć, więc od tamtej pory Duncan wykonywał swoje obowiązki tak sumiennie, że prawie
odizolował się od wszystkich. Nie chciał znowu opuścić gardy.
– Kiedy umarłem po raz pierwszy, Duncan, miałem prawie trzysta standardowych lat –
zaczął Teg. – Mogłem spowolnić proces starzenia się, korzystając z paru sposobów: poprzez
zwielokrotnione spożycie melanżu, dzięki pewnym zabiegom lekarzy Akademii Suka albo
biologicznym sekretom Bene Gesserit. Ale postanowiłem nie robić nic. Teraz znowu czuję się
stary. – Spojrzał na czarnowłosego mężczyznę. – Duncan, czy w którymś z twoich żywotów
gholi byłeś naprawdę stary?
– Jestem starszy, niż możesz sobie wyobrazić. Pamiętam każde moje życie i niezliczone
śmierci... tak wiele przemocy, której byłem celem. – Idaho pozwolił sobie na smutny uśmiech. –
Ale parę razy zdarzyło mi się żyć długo i szczęśliwie, mieć żonę i dzieci i spokojnie umrzeć we
śnie. Były to jednak wyjątki od reguły.
Teg spojrzał na swoje ręce.
– Kiedy odlatywaliśmy, było to ciało dziecka – powiedział. – Szesnaście lat! W tym czasie
jedni gdzieś umierali, inni się rodzili, ale na pokładzie Itaki wszystko wydaje się trwać w
stagnacji. Czy naszym przeznaczeniem jest coś więcej niż ciągła ucieczka? Czy to się
kiedykolwiek skończy? Czy kiedykolwiek znajdziemy nową planetę?
Duncan raz jeszcze zlustrował otoczenie dryfującego statku.
– A gdzie jest bezpiecznie, Miles? – odpowiedział pytaniem na pytanie. – Łowcy nigdy się
nie poddadzą, a każdy skok przez zagiętą przestrzeń jest niebezpieczny. Czy mam się starać
znaleźć Wyrocznię Czasu i prosić ją o pomoc? Czy możemy zaufać Gildii? A może powinienem
znowu przenieść statek w ten dziwny, pusty wszechświat? Mamy więcej możliwości, niż
przyznajemy, ale żadna z nich nie daje podstaw do stworzenia dobrego planu.
– Powinniśmy poszukać nieznanego miejsca, którego wyboru nie da się przewidzieć.
Możemy wybierać trasy, których nie odgadnie żaden umysł. My dwaj jesteśmy w stanie to
zrobić.
Duncan podniósł się z fotela pilota i wskazał stery.
– Twoja prekognicja jest równie dobra jak moja, Miles – powiedział. – Prawdopodobnie,
biorąc pod uwagę to, że wywodzisz się z Atrydów, nawet lepsza. Nigdy nie dałeś mi
najmniejszego powodu, bym wątpił w twoje zdolności. Weź się do dzieła i poprowadź nas tam.
Była to szczera propozycja.
Teg miał niepewną minę, ale przejął stery. Czuł, że Duncan ma do niego zaufanie, co
przypomniało mu jego minione kampanie. Jako stary baszar prowadził rzesze mężczyzn na
pewną śmierć. Godzili się z jego taktyką. Najczęściej znajdował jakiś sposób, który pozwalał
uniknąć rozlewu krwi, a jego ludzie zaczynali myśleć, że ma niemal nadprzyrodzone zdolności.
Nawet kiedy ponosił klęski, ginęli, wiedząc, że skoro nie udało się zwyciężyć wielkiemu
baszarowi, to problem był z natury rzeczy nie do rozwiązania.
Studiując obrazy otoczenia statku, Teg próbował się wczuć w przestrzeń, którą
przemierzali. Planując to, spożył przed przybyciem na mostek czterodniowe racje przyprawy.
Znowu musiał dokonać tego, co niemożliwe.
Kiedy przyprawa zaczęła na niego działać, przywołał współrzędne, pozwalając, by
kierowała nim wizja zrodzona w jego przedwiedzy. Poprowadzi statek tam, gdzie trzeba. Nie
sprawdzając swych wcześniejszych przewidywań i nie przeprowadzając ponownie obliczeń
nawigacyjnych, wprowadził Itakę w pustkę. Silniki Holtzmana zagięły przestrzeń i rzuciły ich w
inną część galaktyki...
Teg przeniósł statek pozaprzestrzenny do niczym niewyróżniającego się układu
gwiezdnego z żółtym słońcem, dwoma olbrzymami gazowymi i trzema skalistymi, krążącymi
bliżej gwiazdy planetami ale bez jakiegokolwiek ciała niebieskiego ze strefą, w której istniałyby
warunki umożliwiające przeżycie. Odczyty aparatury były zerowe.
A jednak prekognicja przywiodła go w to miejsce. „Musiał być jakiś powód...” –
pomyślał. Prawie godzinę przyglądał się pustym orbitom, badając otoczenie niezwykle
wyczulonymi zmysłami, pewien, że jego zdolności nie mogły sprowadzić ich na manowce.
Po uruchomieniu silników Holtzmana na mostek przyszła Sziena, bojąc się, że znowu
namierzyła ich sieć. Teraz niecierpliwie czekała, by zobaczyć, co znalazł Teg. Nie lekceważyła
pewności baszara.
– Tutaj nic nie ma, Miles. – Duncan pochylił się nad jego ramieniem, wpatrując się w
ekrany.
Chociaż Teg nie był w stanie udowodnić, że Idaho się myli, nie zgodził się z nim.
– Nieprawda... czekaj.
Pole jego widzenia rozmazało się i nagle dostrzegł to – nie wzrokiem, lecz jakimś
ciemnym, odizolowanym od reszty zakątkiem umysłu. Ten potencjał tkwił głęboko w jego
genach i został rozbudzony przez sondę T, którą go torturowano, wraz z umiejętnością
niewiarygodnie szybkiego poruszania się. Ta instynktowna zdolność widzenia statków
pozaprzestrzennych była jeszcze jednym talentem, który Teg starannie ukrywał przed Bene
Gesserit, obawiając się tego, co mogłyby zrobić, gdyby się o nim dowiedziały.
Jednak pole pozaprzestrzenne, które teraz dostrzegł, było większe od najpotężniejszego
statku, jaki kiedykolwiek widział. Dużo większe.
– Coś tam jest.
Kierując statek w stronę obiektu, nie wyczuwał żadnego niebezpieczeństwa, lecz jedynie
głęboką tajemnicę. Strefa orbitalna nie była tak pusta, jak początkowo sądził. Milcząca plama
była po prostu złudzeniem, mglistą zasłoną wystarczająco dużą, by można było za nią ukryć całą
planetę. Całą planetę!
– Nic nie widzę – powiedziała Sziena i spojrzała na Duncana, a ten potrząsnął głową.
– Zaufajcie mi – rzekł Teg.
Na szczęście zasłona nie była doskonała i kiedy starał się wymyślić jakieś
prawdopodobnie brzmiące wyjaśnienie, pole zamigotało i na chwilę ukazał się fragment nieba,
który jednak szybko został ponownie zakryty.
Duncan też to zobaczył.
– On ma rację. – Obrzucił Tega pełnym podziwu, ale jednocześnie pytającym spojrzeniem.
– Skąd o tym wiedziałeś.
– Baszar ma geny Atrydów, Duncan – powiedziała Sziena. – Powinieneś już wiedzieć, że
nie można ich nie doceniać.
Kiedy Itaka się zbliżała, planetarne pole pozaprzestrzenne zamigotało raz jeszcze,
ukazując kuszący obraz całkowicie ukrytej planety, błysk nieba i zielono-brązowych
kontynentów.
Teg nie odrywał oczu od ekranu.
– Sieć satelitów wytwarzających pole pozaprzestrzenne wyjaśniałaby to. Ale to pole albo
ma wadę, albo słabnie.
Statek pozaprzestrzenny leciał na planetę, której nie było. Duncan usiadł głębiej w fotelu
dowódcy.
– To... prawie nie do pomyślenia. Zapotrzebowanie na energię musi być ogromne. Ci
ludzie musieli mieć dostęp do technologii znacznie przewyższającej naszą.
Sam Kapitularz chronił się przez lata za zasłoną statków pozaprzestrzennych, która
wystarczała do ukrycia planety przed pobieżnym przeczesywaniem z daleka, ale była to tarcza
niedokładna i niedoskonała, co zmuszało Duncana do pozostawania na pokładzie stojącego w
porcie statku pozaprzestrzennego. Natomiast ten świat był całkowicie otoczony obejmującym
wszystko polem.
Przelecieli przez pierścień niewidocznych satelitów, które wytwarzały zachodzące na
siebie pola. Orbitalne czujniki zostały na chwilę oślepione, ale podobna technika maskowania
Itaki pozwoliła im przejść przez tę zasłonę.
Planetarne pole pozaprzestrzenne za nimi zamigotało i zniknęło, jakby ich wtargnięcie
zakłóciło delikatną równowagę, potem jednak pojawiło się znowu.
– Taki nakład energii doprowadziłby do upadku całe imperia – stwierdziła Sziena. – Nikt
nie zrobiłby tego dla kaprysu. Ktoś na pewno bardzo starał się ukryć. Musimy być ostrożni.
Możemy się wiele nauczyć od tych, którzy żyli przed nami. Najbardziej wartościowym
dziedzictwem, jakie mogą nam zostawić przodkowie, jest wiedza pozwalająca unikać tych
samych fatalnych błędów.
– Matka Wielebna Sziena, dziennik pokładowy Itaki
Potężna cywilizacja, która niegdyś kwitła na planecie ukrytej za polem
pozaprzestrzennym, już nie istniała. Wszystko było martwe.
Kiedy Itaka krążyła wokół planety na niskiej orbicie, anteny skanerów, którymi statek
najeżony był jak kolcami, odkrywały ciche miasta, wyraźne pozostałości zakładów
przemysłowych, porzucone osiedla rolnicze, puste kompleksy mieszkalne. Wszystkie pasma
łączności milczały, nie było słychać nawet słabego trzasku satelitów meteorologicznych ani
stacji ostrzegawczych.
– Mieszkańcy tej planety zadali sobie wiele trudu, by się ukryć – powiedział Teg. – Ale
wygląda na to, że mimo to ich znaleziono.
Sziena studiowała odczyty czujników. Mieli do czynienia z zagadką, wezwała więc kilka
sióstr, by pomogły jej w analizie i interpretacji danych.
– Ekosystem wydaje się nienaruszony. Minimalny poziom zanieczyszczeń w powietrzu
świadczy o tym, że miejsce to jest niezamieszkane od stu albo i więcej lat, w zależności od tego,
jaki był stopień uprzemysłowienia. Prerie i lasy są nietknięte. Wszystko wygląda absolutnie
normalnie, niemal dziewiczo.
Na czole i wokół ust Garimi utworzyły się głębokie bruzdy.
– Innymi słowy – powiedziała – nie nastąpiło to w taki sam sposób jak zniszczenie Rakis,
którą dziwki przemieniły w zwęgloną kulę.
– Nie. Nie ma tylko ludzi. – Duncan pokręcił głową, patrząc uważnie na pojawiające się na
ekranach informacje, włącznie z planami miast i szczegółowym składem atmosfery. – Albo
odlecieli stąd, albo zginęli. Myślicie, że kryli się przed wrogiem z zewnątrz, tak rozpaczliwie
starając się stać niewidzialni, że otoczyli cały świat polem pozaprzestrzennym?
– Czy to świat Dostojnych Matron? – zapytała Garimi.
Sziena podjęła decyzję.
– Tutaj może się znajdować klucz do tego, przed czym uciekamy. Musimy się dowiedzieć,
ile damy radę. Jeśli żyły tutaj Dostojne Matrony, co je stąd wypędziło albo zabiło?
– Dziwki przybyły do Bene Gesserit z żądaniem, byśmy udostępniły im wiedzę, jak
panować nad procesami zachodzącymi w ciele. – Garimi podniosła palec. – Rozpaczliwie
chciały zrozumieć, jak Matki Wielebne są w stanie manipulować mechanizmami
immunologicznymi. Ależ to oczywiste!
– Mów jaśniej, Garimi! Co masz na myśli? – Głos Tega był szorstki, jak można było
oczekiwać od zaprawionego w bojach dowódcy.
Spojrzała na niego z kwaśną miną.
– Jesteś mentatem. Zrób prymarną projekcję!
Teg nie oburzył się na te słowa. Jego oczy na chwilę zrobiły się szkliste, ale zaraz nabrały
poprzedniego wyrazu.
– Aaach. Skoro dziwki chciały się dowiedzieć, jak sterować reakcjami
immunologicznymi, być może wróg zaatakował je bronią biologiczną. Nie miały odpowiednich
umiejętności ani wiedzy medycznej, by się na nią uodpornić, i dlatego pragnęły poznać
tajemnicę odporności Bene Gesserit, nawet gdyby musiały zniszczyć całe planety, by ją posiąść.
Były zdesperowane.
– Były przerażone rozprzestrzenianymi przez wroga zarazami – powiedziała Sziena.
Duncan pochylił się do przodu, by lepiej przyjrzeć się pogodnemu, ale złowieszczemu
obrazowi cmentarnego świata w dole.
– Sugerujecie, że wróg odkrył tę planetę mimo otaczającego ją pola pozaprzestrzennego i
sprowadził tu chorobę, która wszystkich zabiła?
Sziena wskazała głową największy ekran.
– Musimy tam wylądować i sami się przekonać.
– To niemądre – rzekł Duncan. – Jeśli zaraza zabiła wszystkich.
– Jak zauważył Miles, my, Matki Wielebne, potrafimy ochronić nasze organizmy przed
zarażeniem. Może lecieć ze mną Garimi.
– To ryzykowne – powiedział Teg.
– Ostrożność i dbanie o bezpieczeństwo niewiele nam dały w minionych szesnastu latach
– odparła Garimi. – Jeśli nie skorzystamy z tej okazji, żeby dowiedzieć się więcej o prawdziwym
wrogu i o Dostojnych Matronach, to zasłużymy sobie na nasz los, kiedy dobiorą się do nas.
Garimi pilotowała małą lichtugę, która przeszła przez oczyszczoną z biegiem lat
atmosferę. Leciała właśnie nad widmowym miastem. Pusta metropolia była imponująca i
pretensjonalna; składała się głównie z wieżowców i potężnych budowli o nadmiarze wszelkiego
rodzaju kątów. Każdy gmach odznaczał się solidnością, która była wyrazem pewnej
krzykliwości, jak gdyby budowniczowie chcieli za wszelką cenę nadać jej majestatyczny wygląd
i domagali się szacunku. Ale budowle te się kruszyły.
– Ekstrawagancja na pokaz – skomentowała to Sziena. – Świadczy o braku subtelności,
być może nawet powątpiewaniu we własne siły.
W jej głowie obudził się starożytny głos Sereny Butler.
– W czasach Tytanów cymeki, wielcy tyrani, wznosili sobie pomniki. W ten sposób
umacniali w sobie wiarę w swoje znaczenie.
Sziena przypuszczała, że podobne sytuacje zdarzały się już dużo wcześniej.
– My, ludzie, wciąż na nowo dostajemy te same nauczki. Jesteśmy skazani na powielanie
swoich błędów – odparła.
Kiedy zauważyła, że naczelna opiekunka dziwnie na nią patrzy, zdała sobie sprawę, że
powiedziała to głośno.
– To miejsce nosi niezaprzeczalne piętno Dostojnych Matron. Spektakularny, ale
zbyteczny przepych. Dominacja i zastraszanie. Dziwki terroryzowały tych, których podbijały, ale
w końcu nic im to nie dało. W konfrontacji z wrogiem z zewnątrz nawet niewiarygodne nakłady
na samopodtrzymujące się pole pozaprzestrzenne okazały się niewystarczające.
Garimi uśmiechnęła się cierpko.
– Ależ musiało je irytować to, że zmuszone są się ukrywać! Kulić się ze strachu za zasłoną
niewidzialności, a mimo to ponosić klęski.
Wylądowały na środku pustej ulicy. Spojrzawszy na siebie dla dodania sobie odwagi,
Sziena i Garimi otworzyły właz i wyszły na powierzchnię pogrążonej w grobowej ciszy planety.
Każda zaczerpnęła ostrożnie powietrza w płuca. Po niebie sunęły szare, strzępiaste chmury
niczym wspomnienia obłoków dymu unoszących się z kominów fabryk.
Doskonale panując nad układem odporności, siostry mogły ochronić każdą komórkę
swego ciała i odeprzeć wszelkie zarazki, które dotąd przetrwały. Natomiast Dostojne Matrony
zatraciły te umiejętności albo nigdy ich nie posiadały.
Ulice i lądowiska porastały wysokie trawy i wytrzymałe chwasty, które przebiły się przez
zbrojony bruk. Miejscami tworzyły one gąszcze złożone głównie z kolców, na które mogła się
nadziać niedbale rzucona ofiara. Karłowate drzewka przypominały szpalery mieczy i dzid.
Sziena doszła do wniosku, że Dostojne Matrony musiały niegdyś uważać te rośliny za ozdobne.
Były tam też gruzłowate płaty porośli, które rozprzestrzeniały się jak liszaje.
Miasto nie było jednak spowite ciszą. Wiał łagodny wietrzyk, wygrywając w
porozbijanych oknach i na poły zapadniętych drzwiach ponurą melodię. W wieżowcach i na
dachach budynków osiedliły się stada długopiórych ptaków. Ogrody, prawdopodobnie
pielęgnowane dawniej przez niewolników, przekształciły się w dziką dżunglę. Korzenie drzew
powywracały kamienne płyty na ulicach i placach, ze szczelin w budynkach wyrastały niczym
pęki kolorowych włosów kępy kwiatów. Przyroda podbiła miasto, przekraczając wyznaczone jej
sztucznie granice. Planeta radośnie odzyskiwała tożsamość, jakby tańczyła na grobach
Dostojnych Matron.
Sziena szła przed siebie, mając się na baczności. W tej pustej metropolii panowała
złowieszcza, tajemnicza atmosfera, chociaż Matka Wielebna upewniła się, że nie ma tam
żywego ducha. Ufała swoim zmysłom, wyćwiczonym metodami Bene Gesserit, i była
przekonana, że odruchowo zareaguje na każde zagrożenie, ale może powinna zabrać ze sobą na
wszelki wypadek Hrrma lub innego Futara.
Kobiety stanęły w ponurym zamyśleniu, wchłaniając wszystko, co docierało do nich z
otoczenia. Sziena skinęła na towarzyszkę.
– Musimy znaleźć centrum informacyjne... kompleks biblioteczny albo jakiś magazyn
danych.
Przyjrzała się uważnie architekturze okolicznych budynków. Linia horyzontu wyglądała
jak wyszczerbiona. Po co najmniej stu latach bez zabiegów konserwacyjnych niektóre wysokie
wieżowce runęły. Maszty, na których musiały niegdyś powiewać kolorowe flagi, były nagie. Z
upływem czasu kruche tkaniny się rozpadły.
– Używaj oczu i tego, czego cię nauczono – powiedziała Sziena. – Nawet jeśli dziwki
wywodzą się z niewyszkolonych Matek Wielebnych, być może zmieszały się z uchodźcami
spośród rybomównych. A może mają zupełnie inne pochodzenie, ale przechowały część swoich
dziejów w podświadomości.
Garimi prychnęła sceptycznie.
– Matki Wielebne nigdy nie zapomniałyby tylu podstawowych umiejętności. Wiemy od
Murbelli, że dziwki nie mają dostępu do Innych Wspomnień. Nic w naszej historii nie wyjaśnia
ich agresywności i nieposkromionej wściekłości.
Sziena wciąż nie była przekonana.
– Skoro dziwki przybyły z rejonów zajętych podczas Rozproszenia, muszą mieć w swoich
dziejach jakieś punkty wspólne z resztą ludzkości. Trzeba tylko cofnąć się dostatecznie daleko w
przeszłość. Architektura opiera się na ogół na typowych założeniach. Biblioteka czy centrum
informacyjne wygląda inaczej niż kompleks administracyjny albo budynek mieszkalny. W
mieście takim jak to będą domy handlowe, ośrodki dla gości i coś w rodzaju centralnego
magazynu informacji.
Minęły surowe, cierniste drzewa, przyglądając się uważnie budynkom. Gmachy były
masywne, podobne do fortec, jakby ludność bała się, że w każdej chwili będzie musiała wbiec do
nich i bronić się przed zaciekłym atakiem.
– To miasto musiano zbudować jeszcze przed stworzeniem planetarnego pola –
powiedziała Garimi. – Zauważ widoczną w konstrukcji tych budynków mentalność
mieszkańców oblężonej twierdzy.
– Ale przed zarazą nie ochronią najpotężniejsze nawet fortyfikacje i broń.
Tuż przed zapadnięciem nocy, po przeszukaniu dziesiątków ciemnych budynków, w
których unosił się taki zapach, jakby miały tam legowiska jakieś zwierzęta, Sziena i Garimi
odkryły ośrodek zapisów przypominający bardziej więzienie niż bibliotekę publiczną. Niektóre
archiwa, otoczone ciężkimi ekranami, pozostały nietknięte. Bene Gesserit przekopały zaplecze i
uruchomiły niezwykłe, ale wyglądające dziwnie znajomo szpule szigastrunowe oraz czytniki
grawerowanych arkuszy ryduliańskiego papieru krystalicznego.
Garimi wróciła na lichtugę, by przesłać komunikat na statek pozaprzestrzenny i
poinformować pozostałych o tym, co znalazły. Kiedy dołączyła do Szieny, ta siedziała z posępną
miną przy przenośnej lumisferze. Podniosła arkusze papieru krystalicznego.
– Zaraza, która tutaj uderzyła, jest groźniejsza i straszniejsza niż jakakolwiek z
odnotowanych przez historię. Szerzyła się błyskawicznie, a współczynnik śmiertelności wynosił
praktycznie sto procent.
– To niesłychane! Żadna choroba nie mogłaby...
– Ta taka była – przerwała jej Sziena. – Dowody są tutaj. – Potrząsnęła głową. – Nawet
okropne zarazy w czasach Dżihadu Butleriańskiego nie pochłaniały takiego odsetka ofiar, a ta
szerzyła się wszędzie i omal nie doprowadziła do zagłady ludzkiej cywilizacji.
– Ale jak Dostojne Matrony ją powstrzymały, kiedy powstało tutaj jej ognisko? Dlaczego
nie zaatakowała i nie zabiła wszystkich?
– Izolacja i kwarantanna. Absolutna bezwzględność. Wiemy, że dziwki działają w
osobnych grupach. Uciekły z centrum i cały czas leciały przed siebie. Nigdy nie zawracały. Nie
tworzyły sieci współpracujących placówek.
Garimi skinęła chłodno głową.
– Prawdopodobnie przysłużyły im się ich brutalność i agresywność. Nie pozwoliłyby sobie
na żadne błędy.
Sziena wzięła jedną ze szpul szigastrunowych i odtworzyła nagranie. W aparacie pojawił
się obraz pomarańczowych oczu srogiej Dostojnej Matrony. Wydawało się, że patrzy
wyzywająco, unosząc brodę i obnażając zęby. Wyglądało to tak, jakby trwał jej proces przed
surowym trybunałem i wydającą gniewne pomruki publicznością. Spoza kadru docierały pełne
złości wrzaski kobiet.
– Jestem Dostojna Matrona Rikka, adeptka siódmego stopnia. Zabiłam dziesięć rywalek,
by uzyskać tę godność, domagam się więc szacunku! – W dobiegających z sali krzykach nie było
słychać ani krzty szacunku. – Dlaczego postawiłyście mnie przed sądem? Wiecie, że mam rację.
– Wszystkie umieramy! – rozległ się krzyk.
– To wasza wina! – warknęła Rikka. – Same sprowadziłyśmy na siebie ten los.
Sprowokowałyśmy wroga o wielu obliczach.
– Jesteśmy Dostojnymi Matronami! Bierzemy, co chcemy. Dzięki skradzionej broni
staniemy się niezwyciężone.
– Tak? Spójrzcie, co nam to dało. – Rikka podniosła gołe ręce, pokazując ciemne rany
pokrywające skórę. – Dobrze się przyjrzyjcie, bo wszystkie was wkrótce to czeka.
– Zgładzić ją! – zawołał ktoś. – Skazać na powolną śmierć.
Rikka obnażyła zęby w dzikim uśmiechu.
– Po co? Wiecie, że i tak niebawem umrę. – Ponownie pokazała zmiany skórne na rękach.
– Tak jak wy wszystkie.
Zamiast odpowiedzieć, stara sędzina zarządziła głosowanie i Rikka istotnie została
skazana na powolną śmierć. Sziena mogła sobie tylko wyobrazić, na czym polegała ta kara.
Dostojne Matrony były i tak wystarczająco okrutne. Jaką śmierć mogły uważać za
najstraszniejszą?
– Dlaczego jej nie uwierzyły? – zapytała Garimi. – Skoro zaraza szerzyła się na ich
oczach, musiały wiedzieć, że Rikka ma rację.
Sziena pokręciła smutno głową.
– Dostojne Matrony nigdy nie przyznałyby się do słabości ani do tego, że są śmiertelne.
Wolały uderzyć na domniemanego wroga, niż pogodzić się z myślą, że wszystkie mają umrzeć.
– Nie rozumiem tych kobiet – powiedziała naczelna opiekunka. – Cieszę się, że nie
zostałyśmy na Kapitularzu.
– Być może nigdy się nie dowiemy, skąd pochodzą dziwki – rzekła Sziena – ale nie mam
ochoty żyć w ich grobowcu.
Na ile była w stanie się zorientować, zaraza się wypaliła, pochłonąwszy wszystkich,
którzy mogli się stać jej ofiarami.
– Ja też chcę jak najszybciej opuścić to miejsce. – Garimi wzdrygnęła się, po czym
wydawała się tym zażenowana. – Nawet mnie nie przyszłoby do głowy, żeby założyć tu nowy
dom. Jeszcze przez setki lat w atmosferze pozostaną miazmaty śmierci.
Sziena zgodziła się z nią. Umocniły się w tej opinii, kiedy Teg doniósł ze statku
pozaprzestrzennego, że satelity wytwarzające pole zaczynają szwankować. Za kilka lat zasłona
całkowicie zniknie. A skoro wróg już raz znalazł i zniszczył ten świat, ona i jej zwolenniczki nie
byłyby tutaj bezpieczne i niewidzialne dla łowców.
Zebrawszy dokumentację, którą znalazły, Sziena i Garimi opuściły więzienie oraz kryptę
nagrań i pospieszyły w gęstniejących ciemnościach na lichtugę.
Informacje są zawsze dostępne, jeśli tylko ktoś ma ochotę zadać sobie wiele trudu, by je zdobyć.
– Podręcznik mentata
Dostojne Matrony chciały mieć wszystko i Uxtal obawiał się, że osiem nowych kadzi
aksolotlowych nie wystarczy. Wkrótce – zgodnie z rozkazami Helliki i nawigatora Edryka –
wydobędzie z nich osiem gholi tleilaxańskiego mistrza Waffa, maszejka, mistrza nad mistrzami,
którego komórki przechowywała Najwyższa Matrona w swoim gabinecie okropności. Osiem
szans na odzyskanie zaginionej wiedzy o produkcji melanżu.
Jeśli to nie podziała, stworzy następnych osiem kopii, a potem – jeśli będzie trzeba –
kolejne, nieprzerwany strumień możliwych wcieleń, by uzyskać jeden zespół wspomnień, klucz
do tajemnicy, której sam nie potrafił rozgryźć.
Najwyższa Matrona dała tleilaxańskiemu badaczowi wszystko, czego potrzebował, a
nawigatorzy dobrze jej zapłacili za jego wysiłki. Ale sprawa nie była bynajmniej taka prosta. Po
wyjęciu kopii Waffa z łon Uxtal będzie musiał zajmować się nimi, póki nie dojrzeją, a potem
wydobyć z ich minionych żywotów wspomnienia i wiedzę, niczym człowiek otwierający łomem
zamkniętą skrzynię.
A to też nie był łatwy proces. Swoich wspomnień nie obudził jeszcze nawet dwunastoletni
baron Harkonnen. Na szczęście nie był to już problem Uxtala, ponieważ Khrone postanowił, że
sam wykona to zadanie na planecie Dan.
Teraz, przeprowadzając jedną z regularnych inspekcji i przechadzając się wśród
ciastowatych kadzi aksolotlowych, Uxtal odczuwał satysfakcję na widok zaokrąglonych
brzuchów, kończyn, które uległy atrofii, oraz twarzy o policzkach tak obwisłych, że wyglądały
jak worki skóry. Kobiece ciała mogły być tak użytecznymi rzeczami.
Świadom upływu czasu i rosnącego rozpaczliwego pragnienia przyprawy u nawigatorów
Gildii i Najwyższej Matrony Helliki, Uxtal doszedł do wniosku, że ważniejsza jest szybkość niż
doskonałość. Wykorzystał zakazany, niestabilny proces przyspieszenia hodowli gholi, który
opierał się na cechach genetycznych i nieuleczalnej dawniej chorobie starczej. W rezultacie
ośmiu Waffów urodzi się po zaledwie pięciu miesiącach rozwoju w macicy, a po wydobyciu
stamtąd pożyje najwyżej dwadzieścia lat. Urosną szybko i w bólach, a potem równie szybko się
wypalą.
Uważał, że to zupełnie nowatorskie rozwiązanie. Nie dbał o te ghole ani o to, ile ich
będzie musiał zużyć, nim uzyska potrzebne informacje. Wystarczy, że przeżyje i odzyska pamięć
tylko jeden z nich.
W każdej innej sytuacji mógłby się czuć ważny, ale ani Dostojne Matrony, ani nawigator
najwyraźniej nie darzyli go choćby odrobiną szacunku. Być może mógłby zażądać, by
traktowano go lepiej – był w końcu dla nich prawdziwym skarbem. Mógłby odmówić dalszej
pracy. Mógłby zażądać tego, co mu się należało...
– Przestań bujać w obłokach, konusie! – warknęła Ingva.
Omal nie wyskoczył ze skóry. Szybko odwrócił wzrok.
– Tak, Ingvo. Koncentruję się. To bardzo delikatna praca.
„Ona nie może mnie zabić! Wie o tym” – pocieszał się w duchu.
– Żadnych błędów – ostrzegła go żylasta wiedźma.
– Żadnych błędów – powtórzył posłusznie. – Praca jak w zegarku.
Za bardzo się bał, by popełnić jakiś błąd. Zadrżał na myśl o starych kopiach Waffa,
odmóżdżonych i przywiązanych do pochyłych stołów. Fabryki nasienia. Chociaż jego sytuacja
była okropna, mogłaby być dużo gorsza. Tak, mogłaby być gorsza. Starał się przywołać pełen
nadziei uśmiech, ale nie był w stanie.
Ingva prześliznęła się za jego plecy i spojrzała na kadź aksolotlową, która była niegdyś
ranną Dostojną Matroną.
– Za dużo na nie chuchasz – powiedziała. – Możesz je zarazie. Wystraszyć płody.
– Kadzi trzeba starannie doglądać.
Chociaż usiłował zapanować nad strachem, jego głos zabrzmiał jak pisk.
Naparła na niego pomarszczonym ciałem, próbując stosowanych przez Dostojne Matrony
technik uwodzenia, chociaż była szpetną staruchą.
– Szkoda, że Najwyższa Matrona nie chce zniewolić cię seksualnie. Taka strata! Skoro
Hellica cię nie chce, czas, żebym zrobiła cię moją zabawką.
– To... to by się jej nie spodobało, Ingvo. Ręczę za to.
Czuł, że robi mu się niedobrze.
– Hellica nie będzie wiecznie Najwyższą Matroną. W każdej chwili ktoś może ją zabić. A
tymczasem mogłabym cię skłonić do bardziej wytężonej pracy, konusie. Zapewniłoby mi to
wielki szacunek i podniosło moją pozycję, bez względu na to, co się wydarzy.
Na szczęście ruch w laboratorium aksolotlowym i silny zapach, który przebił się przez
unoszącą się tam woń chemikaliów, odwróciły uwagę Ingvy.
Mężczyzna w brudnym ubraniu pchał ze spuszczonym wzrokiem brudny wózek przez
sterylną salę.
– Dostawa mięsa świmaków! – krzyknął poniewierany farmer. – Ze świeżego uboju,
jeszcze ocieka krwią!
Ingva zostawiła Uxtala i odeszła do farmera, obracając złość na niego.
– Spodziewałyśmy się ciebie godzinę temu. Niewolnicy muszą mieć czas na
przygotowanie dla nas wieczornej uczty.
Straciwszy zainteresowanie Uxtalem, poszła zająć się mięsem. Uxtal zadrżał, starając się,
by na jego twarzy nie pojawiły się wstręt i ulga.
Ludzki umysł nie jest zagadką do rozwiązania, lecz skrzynią ze skarbem, którą musimy
otworzyć. Jeśli nie uda nam się otworzyć zamka wytrychem, będziemy musieli go wyłamać. Tak
czy inaczej, skarb będzie nasz.
– Khrone, komunikat dla maskaradników
Nad oceanami Kaladanu rozszalała się burza z zimnym deszczem. Fale roztrzaskiwały się
o poszarpane czarne skały daleko w dole, pod odbudowanym zamkiem. Miejscowi rybacy
wprowadzili łodzie do portu, przywiązali je do pomostów i schronili się z rodzinami w domach.
W mrokach ich pamięci przetrwało wspomnienie o tym, że przodkowie kochali swojego księcia,
ale oni nie żywili takiego samego szacunku do obcych, którzy odrestaurowali starożytną
budowlę i wprowadzili się do niej.
Szczelnie zamknięte plazowe okna zamku powstrzymywały wściekłe uderzenia wiatru.
Odwilżacze usuwały z powietrza stale obecną parę wodną. Za holograficznymi obrazami
buzującego ognia pracowały nagrzewnice, podnosząc temperaturę do przyjemnego poziomu.
Khrone rozłożył w komnacie o kamiennych ścianach, oświetlonej sztucznym ogniem,
narzędzia tortur i wezwał gholę barona. Młody Paolo przebywał bezpiecznie w innej wiosce, w
której nikt nie mógłby go znaleźć. Dzisiaj jednak był dzień barona Vladimira Harkonnena.
Pod jedną ze ścian stali straszliwie oszpeceni wysłannicy panów z zewnątrz, obserwując i
notując swoje spostrzeżenia. Mieli blade twarze, ze szkarłatnymi płatami żywego mięsa i
niezagojonymi ranami w miejscach, gdzie wszczepiono im rurki i implanty. Z ich aparatów
wydobywało się rozpraszające bulgotanie i syczenie. Przebywali tu od lat, stale mając na oku
Khrone’a i jego projekt. Każdego dnia maskaradnik spodziewał się, że któryś z nich już dłużej
nie pociągnie i rozpadnie się, ale posklecani z różnych elementów ludzie pozostawali niezmienni
– przyglądali się wszystkiemu i czekali.
Dzisiaj pokaże im sukces.
Trzech maskaradników wprowadziło wyniosłego młodego gholę. W przebraniu
strażników postanowili wyglądać na umięśnionych brutali, którzy dwoma palcami mogliby
złamać kark. Vladimir miał zmierzwione włosy, jakby wyciągnięto go z łóżka. Rozejrzał się ze
znudzoną miną po komnacie.
– Jestem głodny – oznajmił.
– Lepiej nic nie jedz. Mniejsze prawdopodobieństwo wymiotów – powiedział Khrone. – Z
drugiej strony, w ostatecznym rozrachunku jeden płyn fizjologiczny mniej czy więcej nie sprawi
wielkiej różnicy.
Vladimir zbył wzruszeniem ramion krzepkich strażników. Miał rozbiegany, podejrzliwy
wzrok. Kiedy zobaczył łańcuchy, stół i narzędzia tortur, uśmiechnął się.
Khrone wskazał na sprzęt.
– To dla ciebie – rzekł.
Oczy Vladimira rozbłysły.
– Mam się dzisiaj nauczyć technik obdzierania ze skóry? A może czegoś mniej brudnego?
– To ty będziesz ofiarą.
Zanim chłopak zdążył zareagować, strażnicy powlekli go na stół. Khrone spodziewał się
ujrzeć na jego okrągłej twarzy panikę. Tymczasem, zamiast przeklinać, wyć czy wyrywać się,
młody baron warknął:
– Jak mogę ufać, że wiesz, co robisz?! Albo że tego nie sknocisz?!
Twarz Khrone’a ułożyła się w łagodny ojcowski uśmiech.
– Szybko się uczę – odparł.
Emisariusze z zewnątrz wymienili spojrzenia, po czym ponownie skupili wzrok na
Vladimirze, chłonąc wszystkie szczegóły. Khrone spodziewał się, że urządzi dobry pokaz dla
odległych panów. Muskularni strażnicy przywiązali porządnie ręce młodzieńca do stołu, a potem
skrępowali mu nogi w kostkach.
– Nie tak mocno, żeby mógł się rzucać i wić – poinstruował ich Khrone. – To może być
ważna część tego procesu.
Vladimir uniósł głowę i obrócił ją ku uśmiechniętemu Khrone’owi.
– Powiesz mi, co zamierzasz? – zapytał. – A może częścią tej gry jest zgadywanie?
– Maskaradnicy zdecydowali, że czas obudzić twoje wspomnienia.
– Dobrze. Zaczynałem się już niecierpliwić.
Ten ghola miał przedziwny dar mówienia rzeczy nieoczekiwanych, by zdezorientować
każdego, kto mógłby próbować zdobyć nad nim przewagę, już sama skwapliwość, z jaką chciał
się poddać torturom, mogła się stać przeszkodą w wywołaniu wystarczającego kryzysu.
– Domagają się tego również moi panowie – kontynuował Khrone z myślą o stojących pod
ścianą wysłannikach. – Stworzyliśmy cię w jednym celu. Zanim posłużysz do tego celu, musisz
odzyskać wspomnienia, musisz stać się baronem.
Vladimir zachichotał.
– A niby dlaczego miałbym zawracać sobie tym głowę?
– To zadanie, do którego się wyjątkowo nadajesz.
– A skąd wiesz, że chcę je wykonać?
– Zmusimy cię do tego. Nie bój się.
Vladimir znowu się roześmiał, kiedy przewiązano go w piersi grubym pasem. W jego
ciało wbiły się długie igły, które miały wywołać ból. Khrone zacisnął mocniej pas.
– Nie boję się.
– Możemy to zmienić.
Khrone skinął ręką i asystujący mu maskaradnicy przynieśli stymulator bólu. Wiedział od
starych Tleilaxan, że ból jest niezbędnym elementem procesu przywracania gholi wspomnień.
Jako maskaradnik, mający ścisłą i gruntowną wiedzę o ludzkim układzie nerwowym oraz
ośrodkach bólu, był przekonany, że potrafi sprostać temu zadaniu.
– Rób, co chcesz! – Z ust chłopaka wydobył się gardłowy chichot.
– Nie to, co chcę, lecz to, co muszę.
Stymulator bólu był starożytnym przyrządem używanym przez Bene Gesserit do
wzbudzania i sprawdzania reakcji. Na jego płaskich ściankach wyryte były niezrozumiałe
symbole, poszarpane linie i skomplikowane wzory.
– To cię zmusi do zagłębienia się w siebie. – Khrone wsunął bladą, drżącą dłoń Vladimira
w otwór. – Zawiera ból w najczystszej postaci.
– Nie mogę się doczekać.
Maskaradnik wiedział, że będzie to ciekawe wyzwanie.
Tleilaxanie od tysięcy lat tworzyli ghole, a od czasów Muad’Diba budzili je za pomocą
połączenia cierpienia psychicznego i fizycznego bólu, które doprowadzało umysł i ciało do
zasadniczego kryzysu. Niestety, nawet Khrone nie wiedział dokładnie, co jest potrzebne, by
wywołać ten kryzys. Może powinien był ściągnąć w tym celu z Bandalongu tego żałosnego
Uxtala, chociaż wątpił, by Utracony Tleilaxanin mógł mu wiele pomóc.
Ghola barona dojrzał do przebudzenia. Najlepiej będzie zabrać się energicznie do dzieła.
Khrone umieścił drugą dłoń Vladimira w kolejnym pudełku.
– No to jesteśmy gotowi. Życzę przyjemności.
Włączył oba urządzenia. Ciało młodzieńca nagle drgnęło i zaczęło się skręcać. Pobladł,
nadąsane usta przywarły do zębów, a powieki mocno się zacisnęły. Przez jego twarz, klatkę
piersiową i ramiona przebiegały skurcze. Próbował wyrwać dłonie z pudełek. Musiał odczuwać
niewymowne męki, chociaż Khrone nie czuł swądu przypiekanej skóry ani nie widział, by jakieś
części ciała Vladimira zostały uszkodzone. Na tym polegało piękno pudełka. Drażnienie nerwów
mogło wywołać nieznośny ból, który nie ustępował, dopóki umysł ofiary nie został przeciążony.
– To może trochę potrwać – szepnął łagodnie zmiennokształtny, pochylając się nad
pokrytym potem czołem młodzieńca. Zwiększył natężenie bólu.
Vladimir drżał. Jego usta rozchyliły się w grymasie, ale nie wydobył się z nich krzyk. Ból
zalewał ciało gholi niczym woda tryskająca z węża pod wysokim ciśnieniem.
Wbiwszy igły w szyję, pierś i uda gholi, Khrone wyciągał z jego ciała nasycone adrenaliną
związki chemiczne, których można by użyć jako prekursora pomarańczowego substytutu
przyprawy zażywanego przez Dostojne Matrony. Był pewien, że mógłby sprzedać ten produkt,
wytworzony w tak czystej postaci pod wpływem intensywnego bólu, Dostojnym Matronom na
Tleilaxie. Sama Hellica uznałaby to pewnie za towar najwyższej próby. Khrone mógł zawsze
liczyć na nienasycony apetyt dziwek Najwyższej Matrony. Pod bacznym okiem emisariuszy
wykazałby się podwójną skutecznością.
Po paru godzinach tortur wyłączył stymulatory i zajrzał spoconemu młodemu
Harkonnenowi w zapuchnięte oczy.
– Robimy to tylko po to, by ci pomóc – powiedział.
Ghola patrzył na niego obojętnie. W czarnych jak pajęcze oczach nie widać było żadnej
iskry przebudzenia.
– To... nie... takie... łatwe.
Zatem Khrone ponownie umieścił jego dłonie w pudełkach. Bez wahania polecił, żeby
nagie stopy młodzieńca zamknąć w dwóch dodatkowych. Nieznośny ból uderzy go w czterech
miejscach naraz.
Było to czyste, nieprzefiltrowane cierpienie przyprawione adrenaliną. Męki ciągnęły się,
wyżymając umysł gholi, by wyzwolić zamknięte w nim wspomnienia. Vladimir wił się w
krępujących go pasach, przeklinał, a potem zaczął wrzeszczeć.
Ale nic się nie zmieniło.
Kiedy nadeszła pora kolacji, Khrone zaprosił na nią przedstawicieli pary staruszków.
Wyszli z komnaty i zasiedli do stołu w jadalni, słuchając dobiegającego z zewnątrz huku
piorunów. Spodziewając się sukcesu, maskaradnik polecił przygotować długą ucztę. Teraz zjedli
wszystkie wykwintne potrawy i po paru godzinach wrócili do znajdującej się niżej izby tortur.
Vladimir nadal się wił, ale nie wykazywał żadnych oznak stawania się sobą.
– To może potrwać kilka dni – przestrzegł Khrone emisariuszy.
– No to potrwa – odparli.
Zmiennokształtny zaczął mieć wątpliwości, czy przyjął słuszne założenia. Uświadomił
sobie, że ból fizyczny nie jest tym samym co psychiczny. Stymulatory bólu mogły nie
wystarczyć.
Kiedy spojrzał na rzucającego się Vladimira, na jego przesiąknięte potem ubranie i
wyzywający uśmiech na zaczerwienionej twarzy, uświadomił sobie jeszcze inny możliwy
problem. Tortury mogły być nieskuteczne z tego prostego powodu, że tak naprawdę sprawiały
gholi przyjemność.
DZIEWIĘTNAŚCIE LAT
PO UCIECZCE
Z KAPITULARZA
Ci, którzy myślą, że widzą najwyraźniej, są często bardziej ślepi niż reszta.
– aforyzm Bene Gesserit
Sziena znowu tańczyła wśród czerwi, jak to robiła w dzieciństwie na Rakis. W ogromnym
luku towarowym Itaki uniosło się wokół niej siedem tych stworzeń, wyginając się i kołysząc
niczym elastyczne metronomy. Tworzyły dziwaczną publiczność, przed którą tupała bosymi
stopami, machała rękami i wirowała na grzbiecie wydmy.
Mieszkańcy Rakis zwali ten święty taniec Siajnok. Gwałtownymi ruchami Sziena wzbijała
w górę pył i piasek, zatracając się w tym. Siajnok spalał jej emocje i nadmiar energii.
Intensywny wysiłek usuwał wątpliwości z jej umysłu i przygnębienie z serca.
Reagując na taniec, czerwie uniosły cielska wysoko ponad nią i kiwały się. Sziena jeszcze
bardziej przyspieszyła. Z czoła leciały jej krople potu i wsiąkały w zmierzwione włosy. Musiała
oczyścić umysł, wypalić strach i zwątpienie.
Trzy lata temu, po opuszczeniu ukrytej za zanikającym polem pozaprzestrzennym planety
Dostojnych Matron, którą zaraza zmieniła w cmentarzysko, poczuła, że w jej umyśle zaczyna się
rodzić ponure widmo – niepokój. Świat pełen martwych kobiet, wraz z ich zwolenniczkami i
niewolnikami, zmieciony przez coś, czego nie mogły pojąć, przez coś, co je kompletnie
zaskoczyło.
Wiedziała, że znienawidzone Dostojne Matrony zasłużyły na przerażającą karę, którą na
siebie ściągnęły, ale żeby zlikwidować całą ludność planety? Na pewno nie wszyscy zasłużyli na
tak straszną śmierć.
A był to tylko jeden świat. Ile innych twierdz spustoszyła zaraza zesłana przez wroga z
zewnątrz? Ile bilionów zginęło za sprawą choroby, której współczynnik śmiertelności wynosił
sto procent? I ilu jeszcze ludzi zabije wróg teraz, kiedy dziwki uciekły jak wataha dzikich psów
do bezbronnego Starego Imperium, przyciągając swoim zapachem niewiarygodnie potężnego
nieprzyjaciela?
Sziena potknęła się na miękkim piasku. Odzyskawszy równowagę, zrobiła przewrót w tył i
wirowała dalej. Niekończący się taniec tylko wyostrzył niepokojące myśli. Ciężki od melanżu
oddech czerwi otaczał ją niczym mgiełka zapowiadająca nadciągającą burzę.
Na skraju całkowitego wyczerpania Sziena osunęła się na piasek. Najpierw ugięły się pod
nią kolana, a potem przewróciła się, ciężko oddychając. Leżała na plecach i patrzyła na wysoki
sufit ładowni. Bolały ją mięśnie, kończyny drżały. Zamknąwszy oczy, wsłuchiwała się w
uderzenia swego serca bijącego w rytm nieistniejących bębnów wojennych. Będzie musiała
spożyć dużo melanżu, by odzyskać siły.
Jeden z czerwi zbliżył się tak, że czuła wibrujący pod nią piasek. Usiadła, a potwór
przesunął się obok, tworząc wzgórek wydmy, po czym się zatrzymał. Zebrawszy resztkę sił,
Sziena przesunęła się i oparła o twarde, zaokrąglone pierścienie. Były pokryte piaskiem, pod
którym czuła ich twardość, zawartą w nich siłę.
Podniosła rękę i położyła ją na boku bestii, pragnąc wskoczyć na jej grzbiet i odjechać w
stronę horyzontu. Ale tutaj, na statku pozaprzestrzennym, horyzont – jego kadłub – znajdował
się niedaleko.
– Stary Szejtanie, chciałabym mieć twoją wiedzę – szepnęła.
Kiedy dawno temu pojechała z mizdrzącym się tleilaxańskim mistrzem Waffem i Matką
Wielebną Odrade w głąb pustyni na Rakis, czerw celowo zawiózł ich do pustych ruin starej siczy
Tabr. Odrade znalazła w nich ukryte przesłanie od Leto II. Dzięki swojej niewiarygodnej
zdolności jasnowidzenia Bóg Imperator przewidział w odległej przeszłości tę wizytę i zostawił
słowa przeznaczone dla Odrade.
Jak to się stało, że Bóg Imperator, mając taką zdolność prekognicji, nie przewidział
zniszczenia Rakis? A może jednak przewidział? Czy Tyran miał własne plany? Jak daleko
ciągnął się Złoty Szlak? Czy to dzięki jego nadludzkiemu darowi widzenia przyszłości Sziena
uratowała ostatniego czerwia, żeby mógł się rozmnożyć na nowym świecie, na Kapitularzu?
Leto II z pewnością nie przewidział Dostojnych Matron ani wroga o wielu obliczach.
Zastanawiała się, czy wciąż nie jest tak, że widzi zbyt mały fragment całego obrazu. Być
może mimo swoich wysiłków wszyscy nieświadomie postępowali zgodnie z jeszcze szerszym
planem, który sporządził dla nich Bóg Imperator.
Sziena wyczuwała w silnym czerwiu obok siebie perłę świadomości Leto II. Wątpiła, by
jakikolwiek plan Bene Gesserit czy Dostojnych Matron był bardziej dalekowzroczny niż sam
Bóg Imperator.
Pustynne smoki znowu zaczęły miesić piasek. Sziena spojrzała na znajdujące się wysoko
plazowe okno i zobaczyła dwie małe postaci, które patrzyły na nią.
Ziemia jest czymś stałym, co możesz wziąć do ręki. Z naszą wiedzą i pasją możemy ją
ukształtować, nadać jej formę i tchnąć w nią życie. Czy ktokolwiek może mieć ambitniejsze
zadanie?
– planetolog Pardot Kynes,
petycja do Imperatora Elrooda IX, starożytne zapisy
Przez zakurzone plazowe okno galerii pod sufitem ładowni patrzyło na Szienę i czerwie
dwóch chłopców.
– Ona tańczy – rzekł ośmioletni Stilgar z wyraźnym podziwem. – A Szej-hulud tańczy z
nią.
– Czerwie tylko reagują na jej ruchy. Moglibyśmy znaleźć racjonalne wyjaśnienie tego,
gdybyśmy ją wystarczająco długo obserwowali. – Liet-Kynes był o rok starszy od towarzysza,
który wykazywał podziw dla tańca. Kynes nie mógł jednak zaprzeczyć, że Sziena wyprawiała z
czerwiami rzeczy, których nie potrafił nikt inny. – Nie próbuj tego robić, Stilgar.
Młodzi przyjaciele przychodzili często na galerię obserwacyjną, nawet kiedy Szieny nie
było w ładowni, przyciskali twarze do plazowych szyb i patrzyli na nierówną piaszczystą
powierzchnię. Ten spłachetek pustyni uwięziony na statku przyciągał ich jak magnes. Kynes
zmrużył oczy, by widok się zamazał i zniknęły ściany wielkiej ładowni, dzięki czemu mógł sobie
wyobrazić dużo rozleglejszy krajobraz.
Podczas intensywnych zajęć z naczelną opiekunką Garimi Kynes oglądał historyczne
obrazy Arrakis. Diuny. Zżerała go ciekawość, zagłębił się więc w archiwa. Tajemnicza pustynna
planeta zdawała się go przyzywać, jakby była nieodłączną częścią jego genetycznej pamięci.
Jego głód wiedzy był niezaspokojony, chciał poznać coś więcej niż tylko suche fakty ze swojego
minionego życia. Chciał znowu przeżyć te wydarzenia. Przez całe to odrodzone życie Bene
Gesserit przygotowywały jego i inne ghole na tę możliwość.
Jego ojciec, Pardot Kynes, pierwszy oficjalny planetolog Imperium wysłany na Arrakis,
marzył o tym, by przekształcić to pustkowie w jeden wielki ogród. Położył podwaliny pod
stworzenie nowego raju, zatrudniwszy Fremenów przy pierwszych nasadzeniach i założywszy
plantacje roślin w ogromnych, zamkniętych jaskiniach. Zginął, gdy niespodziewanie zawaliła się
jedna z nich.
„Ekologia jest niebezpieczna” – pomyślał Liet-Kynes.
Dzięki pracy oraz środkom zainwestowanym przez Muad’Diba i jego syna, Leto II, Diuna
pokryła się w końcu bujną zielenią. Ale wskutek obfitości zabójczej dla nich wilgoci wyginęły
wszystkie czerwie. Przyprawa stała się wspomnieniem. Potem, po trzydziestu pięciu wiekach
rządów Tyrana, czerwie powróciły. Odrodziły się z ciała Leto II, zmieniły bieg procesów
ekologicznych i przywróciły Arrakis rozległe pustynie.
Jakiż ogromny był zakres tych zmian! Bez względu na to, jak wielkie krzywdy wyrządzali
Arrakis przywódcy, armie i rządy, planeta po pewnym czasie wracała do pierwotnego stanu.
Diuna była od nich wszystkich silniejsza.
– Już samo patrzenie na pustynię działa na mnie kojąco – powiedział Stilgar. – Nie
pamiętam tego dokładnie, ale wiem, że tu jest moje miejsce.
Również Kynes czuł spokój, patrząc na ten fragment dawno utraconej planety. Jego
miejsce także było na Diunie. Dzięki zaawansowanym metodom szkolenia Bene Gesserit
przestudiował już tyle materiałów o jej środowisku, ile wpadło mu w ręce, poznając procesy
ekologiczne i naukę, jaką była planetologia. Wiele z pierwszych, klasycznych już traktatów na
ten temat, złożonych w archiwach Imperium i przechowywanych od tysięcy lat przez
zgromadzenie żeńskie, napisał jego ojciec.
Stilgar potarł dłonią szybę, ale zamazujący widok pył osiadł na niej od zewnątrz.
– Chciałbym, żebyśmy mogli tam wejść z Szieną – powiedział. – Dawno temu
wiedziałem, jak ujeżdżać czerwie.
– To inne czerwie. Porównałem zapiski. Te pochodzą od troci piaskowych, które powstały
wskutek rozpadu ciała Leto II. Są mniej terytorialne, ale groźniejsze.
– Ale to nadal czerwie – stwierdził Stilgar, wzruszając ramionami.
W dole Sziena przerwała swój taniec i odpoczywała na piasku, wsparta o bok jednego ze
stworzeń. Podniosła głowę i spojrzała w górę, jakby wiedziała, że chłopcy są w pomieszczeniu
obserwacyjnym i przyglądają jej się. Kiedy na nich patrzyła, podniósł też głowę największy z
czerwi, wyczuwając ich obecność.
– Coś się dzieje – rzekł Kynes. – Nigdy wcześniej nie widziałem, żeby to robiły.
Sziena uchyliła się lekko, kiedy siedem stworzeń zebrało się i weszło jedno na drugie,
tworząc piramidę, która sięgała aż do okna obserwacyjnego.
Stilgar odsunął się od szyby, bardziej z szacunku niż ze strachu.
Sziena wspięła się po bokach splecionych czerwi na czubek pokrytej pierścieniami głowy
tego, który znajdował się na szczycie. Chłopcy patrzyli ze zdumieniem, jak ponownie zaczyna
wirować, tym razem na łbie czerwia, będąc zarazem tancerką i ujeżdżaczką. Kiedy przerwała,
wieża z czerwi rozplątała się i podzieliła na siedem pierwotnych części, ona zaś zjechała na
jednym ze stworów na ziemię.
Przez kilka minut żaden z gholi się nie odezwał. Spoglądali na siebie, uśmiechając się z
podziwem.
Wyczerpana Sziena ruszyła, powłócząc nogami, do windy. Kynes zastanawiał się, jak
znaleźć pretekst, by zbiec na dół i porozmawiać z nią tuż po zejściu z piasku, co powinien zrobić
dobry planetolog. Chciał poczuć krzemionkowy zapach czerwi, którym była spowita. Byłoby to
bardzo interesujące i potencjalnie pouczające. I on, i Stilgar pragnęli zrozumieć, jak panuje nad
czerwiami, chociaż każdy z innych powodów.
Kynes odprowadził ją wzrokiem.
– Nawet kiedy odzyskamy wspomnienia, Sziena pozostanie dla nas tajemnicą –
powiedział.
Nozdrza Stilgara się rozszerzyły.
– Szej-hulud jej nie pożarł. Mnie to wystarczy.
Umrę na cztery sposoby: śmiercią ciała, duszy, mitu i przyczyny. Wszystkie one zawierają ziarna
zmartwychwstania.
– Leto II Atryda, zapisy z Dar-es-Balat
Życie Dorii stało się absurdalne, o czym nieustannie przypominała jej tkwiąca w niej
Bellonda.
– Sama robisz się gruba – powiedziała Matka Wielebna.
– Przez ciebie! – warknęła Doria. Rzeczywiście przybrała na wadze, i to znacznie, mimo
iż nadal energicznie trenowała. Codziennie kontrolowała za pomocą wewnętrznych technik
swoją przemianę materii, ale bez skutku. Jej ciało, niegdyś gibkie i muskularne, wykazywało
wyraźne oznaki otyłości. – Przytłaczasz mnie swoją wagą jak głaz.
Usłyszała, jak Bellonda chichocze w jej głowie.
Mrucząca pod nosem była Dostojna Matrona wspinała się po zboczu małej wydmy, brnąc
przez sypki piasek. Za nią wlokło się piętnaście sióstr w identycznych strojach. Trajkotały
między sobą, odczytując równocześnie głośno wskazania instrumentów i informacje z map. Ta
grupa naprawdę lubiła tę przygnębiającą pracę.
Rekrutki wydziału do spraw przyprawy dokonywały regularnych pomiarów temperatury i
analiz spektralnych piasku, po czym nanosiły na mapy miejsca położenia wąskich żył i
niewielkich złóż melanżu. Dane te przesyłano do pustynnych stacji badawczych, gdzie łączono
je z bezpośrednimi obserwacjami, by określić tereny najbardziej nadające się do eksploatacji.
Kiedy wilgotność planety dramatycznie spadła, rosnące czerwie zaczęły wreszcie
wytwarzać więcej melanżu – „produktu”, jak to ujęła Matka Dowodząca. Zależało jej na
budowaniu przewagi nowego zgromadzenia żeńskiego, na zdobywaniu środków na rachunki za
ogromne dostawy uzbrojenia z Richese i na łapówki dla Gildii za ułatwianie przygotowań do
wojny. Murbella przeznaczała na to melanż i kojotyty, pozbywając się tych bogactw równie
szybko, jak napływały, i domagając się ich coraz więcej.
Za plecami Dorii dwie młode walkirie ćwiczyły na miękkim piasku techniki obronne i
zaczepne. Musiały dostosowywać je do pochyłości zbocza, do sypkiego lub ubitego piasku i brać
pod uwagę zagrożenie, jakie stwarzały zakopane w nim obumarłe drzewa.
Czując gorącą krew z czasów, kiedy była Dostojną Matroną, Doria też wolałaby walczyć.
Może dostanie pozwolenie i weźmie udział w ostatecznym szturmie na Tleilaxa, kiedy Murbella
dojdzie do wniosku, że zebrała wystarczające siły do tej wielkiej bitwy. Cóż to będzie za
zwycięstwo! Doria mogła walczyć na Buzzellu, na Gammu, na każdym z placów ostatnich
bitew. Byłaby wspaniałą walkirią, a tymczasem została sprowadzona do roli... administratorki!
Dlaczego nie pozwalano jej przelewać krwi za nowe zgromadzenie żeńskie? Najlepiej znała się
na walce.
Zmuszona do piastowania swojego stanowiska, Doria nadal wychodziła na pustynię, ale z
upływem lat stawała się coraz bardziej niecierpliwa.
„Czy już na zawsze skazana jestem na niańczenie tej planety? – myślała. – Czy to kara za
jedyny błąd, jakim było zabicie tej starej, tłustej Bellondy?”
– Aha, więc teraz przyznajesz, że to był błąd? – jątrzył wewnątrz irytujący głos.
– Cicho, ty rozdęta stara kretynko.
Nigdy nie mogła uciec przed Bene Gesserit tkwiącą w jej głowie. Te ustawiczne
szyderstwa przypominały Dorii o jej wadach, a nawet podsuwały niepożądane rady, jak się ich
pozbyć. Będzie niczym Syzyf wtaczała ten kamień pod górę przez resztę życia. A na domiar
złego stwierdziła, że sama też tyje.
Bellonda w jej głowie zdawała się coś nucić.
– W starożytnych czasach mieszkańcy Terry mieli urządzenie zwane w jednym z języków
„doorbell” – powiedział po chwili ów wewnętrzny głos. – Za jego pomocą gość powiadamiał
dzwonkiem, że stoi przed drzwiami.
– No i co z tego? – zapytała głośno Doria, po czym szybko odwróciła twarz, bo walkirie
dziwnie na nią spojrzały.
– A to, że takie jest nasze połączone imię: Doria-Bellonda. DorBell. Dzyń, dzyń, mogę
wejść?
– Niech cię szlag! Odejdź!
Gotując się ze złości, Doria skupiła się na instrumentach. Dlaczego Matka Dowodząca nie
mogła znaleźć na jednym ze światów, na których przetrwała ludzkość, oddanego swojej pracy
planetologa? Na skanerach widziała tylko cyfry i elektroniczne diagramy, które tak naprawdę
zupełnie jej nie interesowały.
Od sześciu lat Doria zaciskała zęby i starała się ignorować doprowadzające ją do szału
zrzędzenie Bellondy. Tylko w ten sposób mogła się zajmować swoimi zadaniami. Murbella
powiedziała jej, że musi się podporządkować potrzebom sióstr, ale – podobnie jak wiele innych
pojęć Bene Gesserit – „podporządkowanie” było łatwiejsze w teorii niż w praktyce.
Matce Dowodzącej udało się uformować inne siostry tak, jak chciała, stworzyć
zjednoczone zgromadzenie żeńskie, a nawet przeszkolić i wcielić do niego część pojmanych
zbuntowanych Dostojnych Matron. Chociaż Doria wkręciła się na kierownicze stanowisko u
boku Murbelli, nie potrafiła całkowicie stłumić zakorzenionych w jej charakterze naturalnej
agresji i skłonności do przemocy, szybkich i zdecydowanych, ale odruchowych reakcji, które
często prowadziły do rozlewu krwi. Kompromis nie leżał w jej naturze, ale czyste pragnienie
przetrwania kazało jej stać się taką, jaką chciała ją widzieć Matka Dowodząca.
„Niech ją szlag! – pomyślała. – Czyżby w końcu naprawdę udało jej się zrobić ze mnie
Bene Gesserit?”
Bellonda w jej głowie zachichotała.
Doria zastanawiała się, czy nie będzie musiała wystąpić przeciw Murbelli. Na przestrzeni
lat wiele innych rzuciło Matce Dowodzącej wyzwanie i zginęło. Doria nie lękała się o życie, ale
obawiała się złej decyzji. Owszem, Murbella była surowa i nieznośnie nieprzewidywalna, ale po
prawie dwóch dziesięcioleciach nie było już takie oczywiste, że jej plan połączenia był zły.
Nagle oderwała myśli od tych trosk, bo zauważyła w oddali poruszające się górki piasku i
coraz bliższe zmarszczki na powierzchni pustyni.
Bellonda zaczęła ciskać na nią gromy.
– Jesteś nie tylko głupia, ale i ślepa? Przyciągnęłyście czerwie tym swoim tupotem.
– Są małe.
– Możliwe, ale mimo to groźne. Jesteś taką samą arogantką jak zawsze, myśląc, że
potrafisz pokonać wszystko, co stanie ci na drodze. Nie chcesz zauważyć realnego zagrożenia.
– Ty nie byłaś wielkim zagrożeniem – mruknęła Doria.
Jedna ze stażystek krzyknęła, wskazując dwa poruszające się kopce piasku.
– Czerwie! Ciągną razem!
– Tam też! – zawołała inna.
Doria widziała, że czerwie są wszędzie wokół nich i zaciskają pętlę, jakby przyciągał je
wspólny sygnał. Kobiety rzuciły się do zbierania odczytów.
– Bogowie! One są dwukrotnie większe od przeciętnych osobników, które
zarejestrowałyśmy dwa miesiące temu.
Bellonda w głowie Dorii nadal się wściekała.
– Głupia, głupia, głupia!
– Zamknij się, Bell, do cholery! Muszę pomyśleć.
– Pomyśleć?! Nie widzisz niebezpieczeństwa?! Zrób coś!
Czerwie pędziły z kilku stron; wykazywały wyraźne oznaki współpracy. Przemieszczające
się po piasku linie przypominały Dorii watahę. Polującą watahę.
– Do ornitopterów! – Doria zorientowała się, że jej grupa zaszła zbyt daleko w wydmy. Od
latających maszyn dzieliła je spora odległość.
Świeżo przeszkolone siostry wpadły w panikę. Niektóre puściły się biegiem, ześlizgując
się w tumanach piachu ze zboczy wydm. Rzuciły instrumenty i mapy. Jedna z nich wysłała pilną
wiadomość do twierdzy.
– Widzisz, dokąd doprowadził cię twój głupi plan? – powiedziała Bellonda. – Gdybyś mnie
nie zabiła, rozglądałabym się uważnie. Nigdy bym do tego nie dopuściła.
– Zamknij się!
– Teraz te czerwie cię podchodzą. Ty podeszłaś mnie, a teraz one podchodzą ciebie.
Jedna z sióstr wrzasnęła, potem następna. Spośród wydm wyłoniło się więcej czerwi,
mierząc w poruszające się postacie.
Doria patrzyła, wybałuszając oczy. Wszystkie te stworzenia miały co najmniej
dwadzieścia metrów długości i poruszały się ze zdumiewającą szybkością.
– Precz stąd! Uciekajcie na swoją pustynię! – krzyknęła.
– Nie jesteś Szieną! Czerwie nie zrobią tego, co im każesz.
Błysnęły krystaliczne zęby, kiedy czerwie rzuciły się na nie. Zagarniały paszczami piasek i
siostry, wciągając je w paleniska w swoich przełykach.
– Ty idiotko! – zawołała Bellonda. – Zabiłaś mnie po raz drugi!
Ułamek sekundy później nad Dorią wzniósł się czerw, po czym runął na nią, pochłaniając
ją jednym kłapnięciem. W końcu ucichł denerwujący głos w jej wnętrzu.
Magia naszego Boga jest naszym jedynym mostem.
– ze świętych pism suficko-zensunnickich,
katechizm Wielkiej Wiary
Pomimo zżerającej go obawy o życie Uxtal kontynuował pracę z licznymi gholami Waffa
i robił to na tyle dobrze, że udawało mu się uniknąć śmierci. Dostojne Matrony widziały jego
postępy. Przed trzema laty wydobył z kadzi osiem identycznych gholi tleilaxańskiego mistrza.
Dzięki przyspieszeniu ich rozwoju fizycznego małe, szare dzieci były ponad dwukrotnie
większe, niż wskazywałby na to ich wiek.
Przyglądając się ich zabawom, Uxtal stwierdził, że – ze swoim rozbrajającym wyglądem
gnomów, spiczastymi nosami i ostrymi zębami – są urocze. Po szybkim wdrukowaniu
edukacyjnym nauczyły się mówić w ciągu kilku zaledwie miesięcy, ale mimo to wydawały się w
pewnym sensie dzikie, przebywały w swoim świecie i nie przejawiały ochoty do kontaktów z
pilnującymi ich strażnikami.
Uxtal zamierzał je stymulować w każdy sposób, jaki uzna za konieczny. Ghole Waffa były
czymś w rodzaju małych bomb zegarowych zawierających niezbędne informacje, musiał więc
znaleźć jakiś sposób, by je zdetonować. Nie myślał już ani nie dbał o dwóch pierwszych, których
stworzył. Khrone dawno temu zabrał ich na Dan. Krzyżyk na drogę!
Natomiast te ghole znajdowały się pod jego kontrolą i były na jego rozkazy. Waff był
jednym ze starych mistrzów heretyków i dojrzał do tego, by ponownie wpoić mu zasady
Wielkiej Wiary. Bóg na pewno wybrał okrężną drogę, by pokazać Uxtalowi jego prawdziwe
przeznaczenie. Rozpaczliwie potrzebujący przyprawy nawigatorzy byli przekonani, że
Tleilaxanin jest ich narzędziem, że wykonuje ich polecenia. Jednak dla niego nie było ważne,
czy korzyści z tego będą czerpać nawigatorzy, czy też wszystkie zyski zgarnie Najwyższa
Matrona Hellica. On sam nawet ich nie zobaczy.
„Wykonuję teraz zbożne dzieło – myślał. – Tylko to się liczy”.
Według najświętszych pism Prorok – na długo przed tym, nim narodził się powtórnie jako
Bóg Imperator – spędził osiem dni na pustyni, gdzie doznał cudownego objawienia. Te dni na
pustkowiu były czasem prób i udręk bardzo podobnych do tych, które przeszli Utraceni
Tleilaxanie podczas Rozproszenia, bardzo podobnych do tych, które cierpiał Uxtal. W
najczarniejszej godzinie Prorok otrzymał informacje, których potrzebował, podobnie jak teraz
Uxtal. Był na właściwej drodze.
Chociaż mały badacz nie został nigdy formalnie namaszczony na mistrza, z braku innych
uważał się za takiego. Któż miał teraz wyższą pozycję? Któż miał większą władzę, większą
wiedzę z dziedziny genetyki? Kiedy pozna sekrety ukryte w umysłach tych Waffów, przewyższy
wszystkich Starszych Utraconych Tleilaxan i wszystkich starych mistrzów, jacy kiedykolwiek
żyli w Bandalongu. Będzie miał to wszystko, nawet jeśli nawigatorzy i Dostojne Matrony
zabiorą mu owoce owej wiedzy.
Uxtal zaczął proces łamania identycznych gholi, jak tylko nauczyli się mówić. Jeśli mu się
nie uda, zawsze będzie mógł spróbować z następną ósemką, która już została wyhodowana.
Będzie ich – i wszystkie następne partie – trzymał w rezerwie. Jeden z Waffów wyjawi w końcu
swoje tajemnice.
W ciągu zaledwie paru lat szybko rosnące ciała pierwszej ósemki osiągną dojrzałość.
Chociaż dzieci te mogły być urocze, Uxtal postrzegał je przede wszystkim jako mięso, materiał,
który miał posłużyć osiągnięciu konkretnego celu, podobnie jak świmaki hodowane w
sąsiedztwie, na farmie Gaxhara.
W tej chwili ghole Waffa biegały w elektronicznej zagrodzie. Chciały się stamtąd
wydostać, a każde z tych dzieci, nad wiek rozwiniętych dzięki przyspieszeniu ich dojrzewania,
miało bystry umysł. Badały palcami drgające pole, by poznać zasadę jego działania i znaleźć
sposób jego unieszkodliwienia. Uxtal uważał, że z czasem doszłyby do tego. Rzadko się
odzywały, chyba że do siebie, wiedział więc, że muszą być diabelnie inteligentne.
Ale wiedział też, że jest od nich mądrzejszy.
Co ciekawe, widział tarcia między nimi i rywalizację, a bardzo mało współpracy.
Walczyły o zabawki i gry, o jedzenie, o miejsca do siedzenia, wypowiadając przy tym niewiele
słów. Czyżby kontaktowały się telepatycznie? To interesujące. Być może powinien
przeprowadzić sekcję jednego z nich.
Nawet kiedy wspinały się sobie na ramiona, by się przekonać, czy któremuś nie uda się
przeskoczyć przez pole siłowe, kłóciły się o to, kto ma stanąć na górze. Chociaż pochodziły z
tych samych komórek, żadne nie ufało pozostałym. Był pewien, że gdyby zdołał nastawić jedno
przeciw drugiemu, mógłby wywrzeć na nie dostateczny nacisk, by wydrzeć im potrzebne mu
informacje.
Jedno z dzieci spadło ze śliskiej pochylni na twardą podłogę. Zaczęło płakać i złapało się
za rękę, która wyglądała na złamaną, a przynajmniej poważnie nadwyrężoną. Aby się
orientować, które z nich jest które, Uxtal wypalił każdemu numer na lewym nadgarstku. Ten
miał numer piąty. Dziecko łkało, ale jego genetyczne rodzeństwo ignorowało je.
Tleilaxanin kazał dwóm laborantom otworzyć pole siłowe, by mógł wejść do zagrody. Był
zniecierpliwiony, a konieczność zapewnienia gholi niezbędnej pomocy medycznej napawała go
wstrętem. Może łatwiej byłoby zapanować nad tymi dziećmi, gdyby po prostu przywiązał je
pasami do stołów, tak jak przywiązano ich, będących dawcami spermy, poprzedników.
Kręciła się tam, jak zawsze, stara Ingva, śledząc go, łypiąc na niego pożądliwie i
stanowiąc ciche zagrożenie. Uxtal starał się skoncentrować na najpilniejszych obowiązkach.
Klęknąwszy przy rannym Piątce, próbował zbadać jego rękę, by zobaczyć, czy doznał poważnej
kontuzji. Waff wyrwał mu się i nie chciał dopuścić go do siebie.
Nagle pozostałych siedmiu Waffów utworzyło wokół Uxtala krąg. Kiedy przysunęli się
bliżej, poczuł ich kwaśne oddechy. Coś było nie tak.
– Odsuńcie się! – warknął, robiąc wszystko, by jego głos zabrzmiał groźnie. Otaczali go ze
wszystkich stron i miał nieprzyjemne uczucie, że został oszukany, zwabiony do zagrody.
Ośmiu Waffów skoczyło na niego z obnażonymi zębami, gryząc, rozcinając mu skórę i
rozrywając ubranie. Miotał się i okładał ich pięściami, wzywając laborantów i odrzucając
gnomowate ghole. Były jeszcze dziećmi, a mimo to utworzyły śmiertelnie niebezpieczną watahę.
Czyżby współpracowały na zasadzie mentalności roju, jak maskaradnicy? Do walki rzucił się
nawet rzekomo ranny chłopiec; jego „złamana ręka” okazała się oszustwem.
Na szczęście ghole Waffa nie były jeszcze silne, więc je powalił. Zaniepokojeni laboranci
pomogli Uxtalowi utrzymać dzieci na dystans i wyciągnęli wstrząśniętego badacza za pole
siłowe.
Spocony, ciężko oddychając, usiłował odzyskać panowanie nad sobą i rozglądał się, by
znaleźć kogoś, na kogo mógłby zrzucić za to winę. Odniósł drobne obrażenia, tylko parę
zadrapań i sińców, ale był zbulwersowany tym, że wzięli go przez zaskoczenie.
Tymczasem bliźniacze ghole biegały w kółko w zagrodzie, wściekłe i zawiedzione. W
końcu się uspokoiły i jakby nic się nie stało, rozeszły się i zajęły zabawą.
„Ludzie muszą wykonywać Boże dzieło” – przypomniał sobie Uxtal słowa katechizmu
Wielkiej Wiary. Następnym razem będzie ostrożniejszy w kontaktach z tymi małymi potworami.
Wystarczy znaleźć dom czy musimy go sobie stworzyć? Chętnie zgodzę się zarówno na jedno,
jak i na drugie, jeśli tylko się na coś zdecydujemy.
– naczelna opiekunka Garimi, prywatne dzienniki
Jeszcze jeden skok na oślep przez zagiętą przestrzeń. Itaka wyłoniła się z niej bezpiecznie,
podążając kursem wybranym na chybił trafił według kaprysów wizji. Statek pozaprzestrzenny, z
Duncanem za sterami, zbliżał się do jasnej, miło wyglądającej planety. Do nowego świata.
Duncan naradził się z Tegiem przed obraniem tego akurat kursu, zastanawiając się, czy mądrze
jest wyruszać w jakąkolwiek dalszą podróż, skoro łowcy nie znaleźli ich ponownie – i
ostatecznie doprowadzili wielki statek w to miejsce.
Nawet z daleka planeta wyglądała obiecująco, więc wśród uchodźców na pokładzie Itaki
zapanowało podniecenie. Czyżby w końcu, po prawie dwóch dziesięcioleciach błądzenia, po
trzech latach od natrafienia na pozbawioną życia, ukrytą za polem pozaprzestrzennym planetę,
znaleźli miejsce, gdzie mogli odpocząć i odzyskać siły? Czyżby znaleźli nowy dom?
– Wygląda doskonale. – Sziena odłożyła podsumowanie odczytów przyrządów i spojrzała
na Duncana i Tega. – Wasz instynkt dobrze nami pokierował.
Stojąc na mostku nawigacyjnym, zatroskana Garimi popatrzyła na lądy, oceany i chmury.
– Jeśli nie jest to następny świat dotknięty zarazą.
Duncan pokręcił głową.
– Wykrywamy już przekazy płynące z małych miast, więc żyją tam ludzie. Większość
kontynentów porośnięta jest lasami i żyzna. Temperatura utrzymuje się w normach
zapewniających przetrwanie. Skład atmosfery, wilgotność, roślinność... To może być jeden ze
światów zasiedlonych dawno temu, podczas Rozproszenia. Zaginęło tyle grup, znikając na
kosmicznych pustkowiach.
Oczy Garimi rozbłysły.
– Musimy zbadać tę planetę. Może się okazać odpowiednim miejscem do założenia
nowego centrum Bene Gesserit.
Duncan podszedł do tego bardziej praktycznie.
– Dobrze będzie przynajmniej odnowić zapasy powietrza i wody. Nasze zasoby i systemy
przetwarzania i uzdatniania nie są wieczne, a populacja stopniowo się zwiększa.
– Zwołam zebranie pasażerów – wyrwała się Garimi. – Chodzi tu o coś więcej niż tylko
uzupełnienie naszych zapasów. A jeśli mieszkańcy planety powitają nas serdecznie? A jeśli to
odpowiednie miejsce do osiedlenia się? – Rozejrzała się. – Przynajmniej dla części z nas.
– Wobec tego będziemy musieli podjąć ważną decyzję.
Chociaż przybyły wszystkie osoby dorosłe, ogromna sala zgromadzeń na Itace wydawała
się prawie pusta. Miles Teg rozsiadł się w fotelu w niższym rzędzie i nieustannie przesuwał z
miejsca na miejsce swoje długie nogi. Mimo zainteresowania dyskusją nie zamierzał zgłaszać
wielu uwag. Zawsze szanował mandat Bene Gesserit, ale w tej chwili nie był pewien, na czym
on polega.
Miejsce obok niego zajął młody mężczyzna, ghola Thufira Hawata. Ten dwunastolatek o
gęstych brwiach zwykle nie narzucał się baszarowi, ale Miles wiedział, że Thufir bacznie go
obserwuje i patrzy na niego z podziwem, niemal jak na bohatera wojennego. W archiwach Thufir
studiował szczegóły kariery wojskowej Tega.
Teg skinął młodzieńcowi głową. Był on lojalnym zbrojmistrzem, wojownikiem i
mentatem rodu Atrydów, służył Staremu Księciu, potem księciu Leto i na koniec Paulowi, zanim
został pojmany przez Harkonnenów. Teg czuł, że ma wiele wspólnego z tym zaprawionym w
bojach geniuszem militarnym. Któregoś dnia, kiedy ghola Thufira Hawata odzyska
wspomnienia, będą mieli o czym rozmawiać, jak dowódca z dowódcą.
Thufir pochylił się.
– Chciałem z tobą porozmawiać, baszarze Tegu, o rewolcie cerbolskiej i o bitwie o
Ponciard – szepnął, zebrawszy się na odwagę. – Twoja taktyka była zupełnie niezwykła. Nie
potrafię sobie wyobrazić, jak mogła się okazać skuteczna, a jednak się sprawdziła.
Teg uśmiechnął się na to wspomnienie.
– Nikomu innemu by to nie wyszło – odparł. – Tak jak Bene Gesserit wykorzystują swą
Missionaria Protectiva do zasiewania ziaren żaru religijnego, tak też moi żołnierze stworzyli mit
mych zdolności. Stałem się potężniejszy, niż w istocie byłem, a moi przeciwnicy bali się mnie
bardziej niż moich żołnierzy i broni. Naprawdę bardzo mało robiłem podczas każdej bitwy.
– Przepraszam, ale nie zgadzam się z tym. Żeby twoja reputacja stała się tak potężnym
narzędziem, musiałeś ją sobie najpierw wyrobić.
Teg uśmiechnął się i głosem tak cichym, że niemal tęsknym przyznał, iż w tym micie było
więcej niż ziarno prawdy.
– A owszem, wyrobiłem ją sobie.
Wyjaśnił zafascynowanemu młokosowi, jak uniknął masakry na Andioyu, konfrontacji ze
zdesperowanymi resztkami przegrywającej armii, która na pewno skończyłaby się zarówno ich
śmiercią, jak i rzezią dziesiątków tysięcy cywilów. Owego dnia wiele ważyło się na szali...
– A potem zginąłeś na Rakis w walce z Dostojnymi Matronami.
– W istocie rzeczy zginąłem na Rakis, by – w ramach ogólnego planu Bene Gesserit –
sprowokować Dostojne Matrony. Odegrałem swoją rolę, by mogli uciec Duncan Idaho i Sziena.
Ale zgromadzenie żeńskie sprowadziło mnie z powrotem, ponieważ siostry uważały, że moje
mentackie zdolności i doświadczenie są bezcenne... podobnie jak twoje. Dlatego przywróciły nas
do życia.
Pochłonęło to Thufira bez reszty.
– Przeczytałem historię mojego życia i jestem przekonany, że mogę się wiele od ciebie
nauczyć, baszarze – rzekł.
Teg uścisnął z uśmiechem ramię młodzieńca. Thufir zmieszał się.
– Powiedziałem coś zabawnego?
– Kiedy na ciebie patrzę, jak mógłbym nie pamiętać, że sam wiele się nauczyłem,
studiując opisy czynów słynnego mentata i wojownika Atrydów? – odparł. – Obaj możemy się
sobie bardzo przydać.
Chłopak zarumienił się.
Zaczęła się debata, więc Teg i Hawat przenieśli uwagę na środek sali zgromadzeń. Sziena
siedziała na imponującym Fotelu Orędowniczki, pozostałości czasów, w których statek
zaprojektowano dla zupełnie innych właścicielek.
Garimi, jak zwykle, paliła się do tego, by doprowadzić do zmiany ich status quo. Podeszła
dostojnym krokiem do podium i powiedziała bez wstępów tak głośno, by wszyscy ją usłyszeli:
– Nie wyruszyliśmy w wyścig ani w podróż. Naszym celem była ucieczka z Kapitularza,
zanim Dostojne Matrony wszystko zniszczą. Pragnęłyśmy zachować rdzeń zgromadzenia
żeńskiego i zrobiłyśmy to. Ale dokąd zmierzamy? To pytanie nie daje nam spokoju od
dziewiętnastu lat.
Duncan wstał.
– Uciekliśmy przed prawdziwym wrogiem, który zaciskał wokół nas pętlę. Nadal chce nas
dostać... pod tym względem nic się nie zmieniło.
– Chce nas? – spytała wyzywającym tonem Garimi. – A może ciebie?
Duncan wzruszył ramionami.
– A któż to wie? Nie mam ochoty dać się złapać albo zniszczyć tylko po to, żebyś
uzyskała odpowiedź. Wielu obecnych na tym statku, zwłaszcza małe ghole, ma szczególne
talenty i potrzebujemy ich wszystkich.
Następnie przemówił rabbi. Chociaż wciąż zachowywał sprawność i zdrowie, jego broda i
włosy były teraz bielsze i dłuższe, jego ptasie oczy zaś, widoczne za okularami, otaczała sieć
zmarszczek.
– Moi ludzie i ja nie wybraliśmy tego. Poprosiliśmy o uratowanie nas z Gammu i od
tamtej pory jesteśmy ofiarami waszego szaleństwa. Kiedy to się skończy? Po czterdziestu latach
błądzenia po pustyni? Kiedy pozwolicie nam odejść?
– A dokąd chciałbyś pójść, rabbi? – Głos Szieny był spokojny, ale Tegowi wydawało się,
że trochę protekcjonalny.
– Chciałbym, żebyśmy się zastanowili – poważnie zastanowili – nad planetą, którą właśnie
znaleźliśmy. Nie nazwałbym jej Syjonem, ale może wystarczy nazwać ją domem.
Starzec spojrzał na garstkę swoich uczniów. Wszyscy nosili ciemne ubrania i kultywowali
stare zwyczaje. Chociaż na pokładzie Itaki nie musieli już ukrywać swoich wierzeń, przeważnie
trzymali się na uboczu, nie chcąc się asymilować z resztą pasażerów. Oni też mieli dzieci, na
razie dziesięcioro, i wychowywali je, jak uważali za stosowne.
W końcu głos zabrał Teg.
– W świetle analiz ta planeta wydaje się znakomitym miejscem do osiedlenia się. Liczba
ludności jest znikoma. Nasza grupa uchodźców nie spowodowałaby prawie żadnych zakłóceń w
życiu mieszkańców. Moglibyśmy nawet wybrać jakieś odludne miejsce i osiąść z dala od
tubylców.
– Jak bardzo rozwinięta jest ich cywilizacja? – zapytała Sziena. – Mają technikę?
– Przynajmniej na poziomie sprzed Rozproszenia – odparł Teg. – Wskaźniki pokazują
drobny przemysł, nieliczne przekazy wiadomości za pomocą fal elektromagnetycznych. Nic nie
świadczy o tym, by mieli potencjał umożliwiający loty w przestrzeń, nie widać żadnych portów
kosmicznych. Jeśli osiedlili się tutaj po Rozproszeniu, to nie podróżowali już do innych układów
gwiezdnych.
Przeglądając obrazy planety, wziął do pomocy młodego Lieta-Kynesa i jego przyjaciela
Stilgara. Obaj przeczytali na temat ekologii i dynamiki rozwoju planet więcej niż niejedna
dorosła siostra. Wszystkie odczyty okazały się prawidłowe.
– Mógłby to być nowy Kapitularz – powiedziała Garimi, jakby dyskusja już się skończyła.
Twarz Duncana pociemniała.
– Stalibyśmy się bezbronni, gdybyśmy się tutaj osiedlili – rzekł. – Łowcy znaleźli nas już
parę razy. Jeśli pozostaniemy za długo w jednym miejscu, ich sieć nas omota.
– Dlaczego ci tajemniczy łowcy mieliby się interesować moim ludem? – zapytał rabbi. –
My możemy się osiedlić na tym świecie.
– Jest jasne, że musimy przeprowadzić dalsze badania – podsumowała Sziena. – Polećmy
lichtugą na planetę w misji rozpoznawczej. Spotkajmy się z jej mieszkańcami i dowiedzmy się
od nich więcej. Potem będziemy mogli podjąć przemyślaną decyzję.
Teg obrócił się do siedzącego obok niego młodego gholi i powiedział pod wpływem
impulsu:
– Zamierzam udać się na tę wyprawę, Thufir, i chciałbym, żebyś mi towarzyszył.
Nasze aroganckie założenie, że jesteśmy lepsi, opiera się na przekonaniu, iż nasze rozwinięte
zmysły i zdolności są bezpośrednim wynikiem ewolucji. Jesteśmy przekonani, że nasza rasa
poprawiła swoją sytuację dzięki postępowi technicznemu. Dlatego ogarniają nas wstyd i
zażenowanie, kiedy okazuje się, że coś, co uważamy za „prymitywne”, ma zmysły znaczne
przewyższające nasze.
– Matka Wielebna Sziena, dziennik pokładowy Itaki
Gdy szykowano misję zwiadowczą, Itaka krążyła niewidoczna na orbicie. Chociaż
maskowanie ograniczyło zasięg czujników statku, jego włączenie było koniecznym środkiem
bezpieczeństwa, dopóki uciekinierzy z Kapitularza nie dowiedzą się więcej o mieszkańcach
planety.
Jako faktyczny kapitan Duncan miał zostać na pokładzie, gotów w razie zagrożenia
przyjść im z pomocą, ponieważ tylko on potrafił dostrzec tajemniczą sieć. Sziena chciała mieć
przy sobie Milesa Tega, a baszar uparł się, by wziąć również gholę Thufira Hawata.
– Pod względem fizycznym jest on zaledwie dwunastoletnim chłopcem, ale wiemy, że ma
potencjał, by zostać wielkim wojownikiem i mentatem. Musimy pobudzać te zdolności, jeśli ma
być dla nas użyteczny.
Nikt się z nim nie spierał.
Niezależnie od misji zwiadowczej Duncan poczynił przygotowania do wysłania na
niezamieszkaną część planety małej grupy ze sprzętem do pobrania wody, powietrza i
wszelkiego pożywienia, jakie uda się znaleźć, z myślą o uzupełnieniu zapasów na statku
pozaprzestrzennym. Na wypadek gdyby postanowili polecieć dalej.
Kiedy Sziena dopracowywała ostatnie szczegóły, na mostek nawigacyjny wszedł rabbi i
stanął sztywno, jakby spodziewał się wyzwania. Oczy płonęły mu, chociaż nikt jeszcze nie
zaczął się spierać, a nawet się do niego nie odezwał. Jego żądanie zaskoczyło wszystkich.
– Polecę z tą ekspedycją. Moi ludzie nalegają na to. Jeśli ma to być nasz dom, ja podejmę
tę decyzję. Nie powstrzymacie mnie przed udaniem się tam. Mam do tego prawo.
– To mała grupa – ostrzegła Sziena. – Nie wiemy, co napotkamy tam, w dole.
Rabbi wskazał palcem Tega.
– On planuje zabrać jednego z małych gholi. Jeśli jest to wystarczająco bezpieczne dla
dwunastoletniego chłopca, to jest bezpieczne i dla mnie.
Duncan znał pierwszego Thufira Hawata. Nie uważałby tego gholi za zwykłe dziecko,
nawet bez przywróconych mu wspomnień.
– Nie mam nic przeciwko temu, byś się przyłączył do tej grupy, jeśli Sziena cię weźmie –
powiedział jednak.
– Sziena nie decyduje o moim losie!
Matka Wielebna była najwyraźniej rozbawiona jego pozą.
– Doprawdy? Wydaje mi się, że wszystkie decyzje, które podejmuję na tym statku, mają
bezpośredni wpływ na twoją sytuację.
Zniecierpliwiony, Teg uciął tę sprzeczkę.
– Mieliśmy dziewiętnaście lat na spory. Czeka na nas planeta. Nie powinniśmy najpierw
zobaczyć, o co się kłócimy?
Zanim wystartowali, zdenerwowana pracownica wezwała Szienę na poziom aresztu.
Futarzy darli się, bardziej niespokojni niż zwykle, w zamkniętym arboretum o metalowych
ścianach. Chodzili w tę i z powrotem, szukając sposobu, by się wydostać. Kiedy zbliżali się do
siebie, warczeli i prychali, bez przekonania się kąsając. Potem, zanim popłynęło więcej krwi,
zwierzoludzie tracili zainteresowanie i krążyli po swoim więzieniu. Jeden z nich wydał mrożący
krew w żyłach wrzask idealnie zaprogramowany w celu budzenia w ludziach pierwotnego
strachu. Podczas wszystkich lat spędzonych na pokładzie Futarzy nigdy nie przejawiali tak
gwałtownych zachowań.
Sziena stanęła przed drzwiami arboretum niczym wyniosła bogini. Wbrew rozsądkowi
wyłączyła pole zamykające dostęp i weszła do środka. Tylko ona potrafiła uspokoić te cztery
stworzenia i porozumieć się z nimi w prymitywny sposób.
Największy z Futarów, Hrrm, miał pozycję dominującą, częściowo dzięki swojej sile, a
częściowo dzięki powiązaniu z Szieną. Skoczył ku niej. Matka Wielebna nie poruszyła się,
nawet nie drgnęła. Zjeżył sierść, pokazując wilcze zęby i wysuwając pazury.
– Ty nie Przewodnik – powiedział.
– Jestem Sziena. Znasz mnie.
– Zabierz nas do Przewodników.
– Już ci to obiecałam. Gdy tylko znajdziemy Przewodników, przekażemy was im.
– Przewodnicy tutaj! – Następne słowa Hrrma zginęły w niezrozumiałych warknięciach i
prychnięciach, ale wreszcie powiedział: – Dom. Dom tutaj.
Rzucił się na ścianę. Pozostali Futarzy zaczęli wyć.
– Dom? Przewodnicy? – Szienę zatkało. – To ojczyzna Przewodników?
– Nasz dom! – Hrrm podszedł do niej. – Zabierz nas do domu.
Wyciągnęła rękę i podrapała go w czułe miejsce na plecach. Decyzja była oczywista.
– W porządku, Hrrm. Zabiorę was do domu.
Drapieżnik otarł się o nią.
– Nie Przewodnik. Ty Sziena.
– Jestem Sziena. Twoja przyjaciółka.
Widziała, że pozostałe trzy na poły ludzkie istoty stały nieruchomo, z napiętymi
mięśniami, gotowe rzucić się na nią, gdyby dała złą odpowiedź. Ich oczy jarzyły się żółto z
rozpaczliwego pragnienia znalezienia się w domu.
Planeta Przewodników!
Jeśli Bene Gesserit miały nadzieję zrobić dobre wrażenie na jej mieszkańcach, zwrócenie
czterech zaginionych Futarów mogło im w tym pomóc. Byłoby też dobrze odstawić ich tam,
gdzie było ich miejsce.
– Sziena obiecała – powiedział Hrrm. – Sziena przyjaciółka. Sziena nie jest złą Dostojną
Matroną.
Uśmiechnąwszy się, ponownie połaskotała zwierzoczłowieka.
– Polecicie ze mną.
Nawet najpotężniejsza wieża ma słaby punkt. Znakomita wojowniczka znajdzie i wykorzysta
najmniejsze wady, by obrócić tę wieżę w ruinę.
– Najwyższa Matrona Hellica,
dyrektywa wewnętrzna 67B-1138
Kiedy Najwyższa Matrona Hellica zapewniła mu usługi swojego badacza wywodzącego
się z Utraconych Tleilaxan, Edryk był pewien, że Uxtal potrafi odtworzyć jednego ze starych
mistrzów, którzy wiedzieli, jak produkować przyprawę. Czyż sama Wyrocznia Czasu nie
powiedziała mu, że istnieje rozwiązanie?
Teraz jednak Najwyższa Matrona domagała się czegoś w zamian. Jeśli Edryk chciał mieć
przyprawę, nie mógł jej odmówić.
Nawigator podjął się tego zadania niechętnie, doskonale zdając sobie sprawę z
potencjalnych konsekwencji. Ta czarownica Murbella będzie wściekła, co było tylko jednym z
powodów, dla których znajdował przyjemność w tym, co mieli niedługo zrobić.
Przed pięcioma laty aroganckie Dostojne Matrony z Gammu podjęły próbę wystrzelenia
na Kapitularz kilku ostatnich unicestwiaczy, ale ten plan był od początku wadliwy. Nawet
nawigator pilotujący tamten liniowiec nie miał pojęcia o skali zagrożenia. Atakując Kapitularz,
Dostojne Matrony zamierzały zniszczyć jedyne istniejące jeszcze źródło melanżu. Idiotyzm!
Głupie dziwki poniosły klęskę, a Matka Dowodząca Murbella zdobyła unicestwiacze. Krótko
potem zgniotła Dostojne Matrony na Gammu i zniszczyła całą ich enklawę.
Tym razem jednak cel był inny i Edryk nie miał żadnych wyrzutów sumienia, że pomaga
Najwyższej Matronie ukarać Murbellę i jej chciwe czarownice. Bene Gesserit odczują to
użądlenie, a na Richese zginie w ciągu paru chwil miliard ludzi. Jednak Edryka nie dręczyło
poczucie winy. To nie Gildia Kosmiczna sprowokowała ten kryzys. Dlatego krew niewinnych
spadnie na Murbellę.
Drakońska polityka sprzedaży przyprawy, którą przyjęło nowe zgromadzenie żeńskie, nie
zapewniała mu lojalności ani współpracy nawigatorów. Gildia płaciła na czarnym rynku
niebotyczne sumy za melanż ze starożytnych zapasów, a frakcja administratorów starała się
znaleźć alternatywne systemy kierowania, które sprawiłyby, że nawigatorzy staliby się zbędni.
Edryk zmuszony był zatem szukać własnego źródła przyprawy i liczył na wiedzę
przechowywaną w uśpionych wspomnieniach gholi tleilaxańskiego mistrza Waffa. Kiedy
wspomnienia te zostaną obudzone, nawigatorzy będą mieli własne, bezpieczne źródło taniego
melanżu.
Jego liniowiec zmaterializował się nad uprzemysłowioną planetą. Richese od tysięcy lat
była ośrodkiem zaawansowanej techniki. Nowe zgromadzenie żeńskie przelało na ten świat
ogromną fortunę i w minionych kilku latach stocznie rozrosły się tak, że były większe od
słynnych zakładów Gildii na Węźle i w innych miejscach – zajmowały większy obszar niż
jakiekolwiek zbudowane przez rodzaj ludzki. Zgromadzenie utrzymywało, że świeżo
wyprodukowana broń ma zostać użyta przeciw wrogowi z zewnątrz, ale Murbella niewątpliwie
skierowałaby najpierw tę potęgę przeciwko Dostojnym Matronom na Tleilaxie.
– Zniszczcie to – powiedziała Najwyższa Matrona Hellica z sali obserwacyjnej pod
pokładem nawigatora. – Zniszczcie to wszystko.
Monitory w kompleksach portowych na powierzchni planety i w stacjach kosmicznych
zasypały ich pytaniami. Chociaż Richese była wielkim wytwórcą uzbrojenia, zaangażowanym w
prowadzone na szeroką skalę przygotowania do wojny, jej mieszkańcy nie mieli nigdy powodu
obawiać się zagrożenia ze strony Gildii Kosmicznej.
– Do liniowca Gildii: Nic nam nie wiadomo o waszym zaplanowanym przybyciu.
– Przekażcie nam, proszę, wasze manifesty ładunkowe. Z jakich miejsc dokowania
skorzystacie?
– Do liniowca: Przygotujemy nasze stałe dostawy. Czy na pokładzie jest przedstawiciel
KHOAM?
Edryk nie odpowiadał. Najwyższa Matrona nie wystosowała żadnego ultimatum, nie
wysłała żadnego ostrzeżenia. Nie otworzyła nawet kanału komunikacyjnego, żeby przekazać
mieszkańcom tryumfalnym głosem wieść o czekającej ich zagładzie.
Gildianie przygotowali się zgodnie ze szczegółowymi instrukcjami do rozmieszczenia
ostatnich unicestwiaczy, które Dostojne Matrony trzymały na Tleilaxie. Unosząc się w swoim
zbiorniku, Edryk się uśmiechnął. To opóźni plany militarne nowego zgromadzenia żeńskiego o
lata, jeśli nie dziesiątki lat. Cała ta broń zginie, podobnie jak zdolność przemysłu do
wyprodukowania nowej. Jednym uderzeniem Najwyższa Matrona Hellica wybije zwornik z łuku
ludzkiej cywilizacji.
„Robię to dla przyprawy – pomyślał Edryk. – Wyrocznia obiecała nam nowe źródło
melanżu”.
Otworzyły się luki w brzuchu liniowca, wypluwając unicestwiacze, które opadały ku
planecie jak roztopione kule armatnie. Kiedy zanurzyły się dostatecznie w atmosferze,
rozszczepiły się i zaczęły wysyłać fale anihilacji. Ludność Richese nie mogła pojąć, co się
dzieje, gdy cała planeta stanęła w ogniu.
W kontynentach powstawały pęknięcia, w atmosferze szalały burze ryczących płomieni.
Pasma fal elektromagnetycznych wypełniły krzyki rozpaczy, wrzaski bólu i przerażenia, a potem
przeszywające uszy sprzężenie, kiedy unicestwiacze dokończyły dzieła zniszczenia. Zakłady
zbrojeniowe, stocznie, miasta, łańcuchy górskie i całe oceany zamieniły się w zjonizowaną parę.
Ziemia stała się wypaloną, pokrytą pęcherzami ceramiczną skorupą.
Nawet Edryk przestraszył się tego, co zobaczył. Miał nadzieję, że Hellica rozumie, co robi.
Był to akt agresji, którego Matka Dowodząca nigdy nie puści płazem, a będzie wiedziała, kogo o
to winić. Tleilax był jedyną enklawą zbuntowanych Dostojnych Matron, która się ostała.
Liniowiec odleciał w ciszy, zostawiając za sobą martwą Richese.
Zgnilizna rozprzestrzenia się od środka.
– przysłowie sufickie
– Jest czas na użycie siły i czas na rozmowy. To nie jest czas na rozmowy – powiedziała
Murbella. Wezwała Janess i byłą Dostojną Matronę Kirię, by stawiły się u niej w najwyżej wieży
twierdzy. Po zagładzie Richese płonęła takim gniewem, że nie docierały do niej nawet głosy z
Innych Wspomnień. – Musimy odciąć łeb temu potworowi.
Zniszczeniu uległo tyle niezbędnej broni, ogromna i w pełni uzbrojona, prawie gotowa już
armada, potencjał, który miał służyć do obrony ludzkości, a wszystko to obrócone w perzynę
przez tę sukę Hellicę! Oprócz wcześniejszych dostaw uzbrojenia, za wnoszoną przez lata zapłatę,
Murbelli nie pozostało nic oprócz stygnącej kuli żużlu.
Był ranek, niebo nad Kapitularzem zaciągnięte było chmurami, do których powstania
bardziej niż deszcz przyczyniły się burze piaskowe. Takie były kaprysy klimatu w
przedśmiertnych skurczach ekosystemu. Na placu ćwiczebnym, daleko w dole, walkirie miały na
sobie czarne szaty z grubymi kapturami i rękawiczki chroniące je przed przenikliwym wiatrem,
mimo że Matki Wielebne potrafiły tak sterować swoimi procesami metabolicznymi, by znosić
gwałtowne skoki temperatury. Ich zażarcie toczone, choć pozorowane walki zapierały dech w
piersiach, kiedy zatraciły się w agresji. Wszystkie usłyszały już wiadomość o zniszczeniu
Richese.
– Tleilax jest naszym ostatnim i jedynym celem – powiedziała Kiria. – Powinnyśmy
wyruszyć bez zwłoki. Uderzyć natychmiast, bez litości.
Janess była ostrożniejsza.
– Nie możemy sobie pozwolić na połowiczny sukces. Musimy odnieść całkowite
zwycięstwo, a Tleilax jest najpotężniejszą z twierdz, które im pozostały. Nigdzie indziej dziwki
nie okopały się tak dobrze.
Murbella zrobiła chytrą minę.
– Właśnie dlatego obierzemy odmienną taktykę. Wy dwie musicie nam otworzyć drogę.
– Ale zniszczymy Tleilaxa? – Kiria uczepiła się tej myśli.
– Nie, zdobędziemy go. – Przejmujący wiatr przybrał na sile. – Osobiście zabiję
Najwyższą Matronę Hellicę, a walkirie wyplenią resztę zbuntowanych dziwek. Raz na zawsze.
Murbella chciała je zapewnić, że nowe zgromadzenie żeńskie zdobędzie inną broń, inne
jednostki. Ale skąd? I jak pokryłyby takie ogromne wydatki, skoro i tak już znajdowały się
prawie na krawędzi bankructwa, gdyż zaciągnięty kredyt przekraczał ich możliwości spłaty?
Było dla niej oczywiste, jakie niezbędne kroki muszą podjąć. Muszą zwiększyć wydobycie
przyprawy w pustynnym pasie Kapitularza i zaoferować jej więcej wygłodniałej Gildii, co
powinno przekonać ją do współpracy ze zgromadzeniem w ramach wielkiego planu obrony
ludzkości. Gdyby zaspokoiła jej nienasycony głód melanżu, Gildia chętnie pomogłaby im
przygotować skuteczną operację militarną. Była to dosyć niska cena.
– Jaki masz plan, Matko Dowodząca? – zapytała Janess.
Murbella odwróciła się do ponurej córki i zuchwałej Kirii.
– Zbierzecie oddział i polecicie w sekrecie na Tleilaxa. Ubierzcie się jak Dostojne
Matrony, przeniknijcie do ich szeregów i znajdźcie ich słabe punkty. Daję wam trzy tygodnie na
rozpracowanie naszych nieprzyjaciółek od środka i na wdrożenie odpowiedniego planu. Potem
bądźcie gotowe na mój frontalny atak.
– Chcesz, żebym udawała, że jestem jedną z dziwek? – zapytała Janess.
– To będzie proste – prychnęła Kiria. – Żadna Dostojna Matrona nie potrafi się na tyle
kontrolować, by przebywać w ukryciu wśród nas, ale jeśli o nas chodzi, jest wręcz odwrotnie. –
Uśmiechnęła się z dziką satysfakcją do Janess. – Pokażę ci, jak się to robi.
Jej towarzyszka zaczynała już pojmować, jakie to stwarza im możliwości.
– Działając potajemnie, możemy podłożyć ładunki wybuchowe w kluczowych miejscach
twierdzy, uszkodzić systemy obronne i przekazać zaszyfrowane informacje ze szczegółowymi
planami ich umocnień w Bandalongu. W decydującej chwili możemy wywołać chaos i zamęt...
– Otworzymy ci drogę, Matko Dowodząca – przerwała jej Kiria. Wyprostowała podobne
do pazurów palce, nie mogąc się doczekać, kiedy znowu da upust swoim krwiożerczym żądzom.
– Cieszę się na myśl o tym.
Murbella zapatrzyła się w dal. Po opanowaniu Tleilaxa nowe zgromadzenie żeńskie,
Gildia Kosmiczna i wszyscy inni sprzymierzeńcy ludzkości będą mogli stawić czoło
prawdziwemu wrogowi.
„Jeśli mamy zostać zniszczone – pomyślała – zgińmy z ręki prawdziwego nieprzyjaciela, a
nie od ciosu nożem w plecy”.
– Przyślijcie natychmiast przedstawiciela Gildii. Mam dla nich propozycję.
Rozproszenie rozrzuciło nas tak bardzo, że znaleźliśmy się poza zasięgiem jakiegokolwiek
pojedynczego zagrożenia, a przy tym zmieniło nas, nasze linie genetyczne bowiem się rozeszły,
wskutek czego słowo „człowiek” nigdy już nie będzie oznaczało jednej tylko istoty.
– Matka Przełożona Alma Mavis Taraza,
prośba o przeanalizowanie i zmodyfikowanie
planu eugenicznego Bene Gesserit
Teg krążył lichtugą nad zalesionym obszarem w pobliżu jednej z niezwykłych osad
tubylców. Sziena zauważyła przypominające park miasto z cylindrycznymi wieżami
rozrzuconymi wśród grubych drzew i zamaskowanymi tak, by wtapiały się w leśny krajobraz.
Przewodnicy – jeśli mieszkańcy planety naprawdę nimi byli – rozmieścili swoje osady
równomiernie w zadrzewionych strefach. Wydawało się, że wolą otwarte przestrzenie niż życie
w gęsto zaludnionej, przypominającej ul metropolii. Może Rozproszenie stłumiło w nich
pragnienie przebywania w tłumie.
Chociaż baszar miał mało okazji, by wprawiać się w lataniu, najwyraźniej pamiętał
potrzebne do tego umiejętności z pierwszego życia. Kiedy siedli na pokrytej kwieciem łące,
Sziena ledwie poczuła wstrząs przy zetknięciu się lichtugi z ziemią. W fotelu drugiego pilota
siedział Thufir Hawat, przyglądając się wszystkiemu, co robił jego mentor.
Główne budynki śródleśnego miasta były cylindrycznymi, wysokimi na kilka pięter
konstrukcjami z lakierowanego na złoto drewna i wyglądały jak piszczałki organów wzniesionej
w dziczy katedry. Wieże strażnicze? Umocnienia? A może po prostu platformy obserwacyjne, z
których można było bez przeszkód oglądać spokojne lasy?
Otaczający ich ze wszystkich stron gąszcz pochodnych osik o srebrzystej korze był piękny
i zdrowy, jakby tubylcy troskliwie o niego dbali. Wcześniej Sziena dołożyła wszelkich starań, by
na podstawie lakonicznych opisów Futarów stworzyć na statku pozaprzestrzennym arboretum
przypominające ich utraconą ojczyznę. Teraz jednak, patrząc na rozciągające się wokół nich
połacie porośnięte odpowiednikami osik, wiedziała, że jej wysiłki przyniosły mizerny efekt.
Zamknięci w przedziale bagażowym z tyłu lichtugi, czterej niespokojni Futarzy mruczeli i
miauczeli, jakby wyczuwali, że znaleźli się w domu i że Przewodnicy są w pobliżu. Kiedy
otworzył się boczny właz statku i wysunęły się schody, Sziena pierwsza zeszła na ziemię.
Stanęła w miękkiej trawie. Dołączyli do niej Teg i Thufir, natomiast rabbi zatrzymał się w
dających schronienie drzwiach.
Wciągnęła aż gryzące czyste powietrze, przesycone żywicznym zapachem miazgi
drzewnej oraz starych liści, trocin i deszczu. Drobne żółte i białe kwiaty wzbogacały tę woń
swoim aromatem. Bez końca przetwarzane powietrze na pokładzie Itaki nigdy nie pachniało tak
dobrze, podobnie suche, gorące powietrze na Rakis, gdzie Sziena spędziła dzieciństwo, a nawet
powietrze na Kapitularzu.
Nieopodal Sziena dostrzegła na wieżach jakieś postacie. Inne sylwetki pojawiły się w
małych oknach wyciętych w lakierowanej mozaice desek. Czujki wysyłały sygnały z okrągłych
dachów. Wszystko wyglądało bukolicznie, naturalnie i odświeżająco prymitywnie.
Gdy w końcu wyszła do nich delegacja mieszkańców, Sziena i jej towarzysze mogli po raz
pierwszy przyjrzeć się domniemanym Przewodnikom. Była to rasa ludzi wysokich i szczupłych,
o wąskich ramionach i wydłużonych głowach. Ich długie ręce zwisały luźno i łatwo zginały się
w stawach.
Przywódca był stosunkowo przystojnym mężczyzną o szczeciniastych, srebrzystosiwych
włosach. Najbardziej rzucało się w oczy ciemne pasmo pigmentu, które biegło przez jego bladą
twarz i wokół zielonych oczu niczym maska bandyty. Taką samą, podobną jak u szopów
pigmentację, która nie wyglądała na sztuczną, mieli wszyscy tubylcy, zarówno mężczyźni, jak
kobiety.
Sziena wystąpiła naprzód jako rzeczniczka grupy. Nim zdążyła wypowiedzieć choć słowo,
spostrzegła, że krajowcy przyglądają się jej podejrzliwie, oceniając ją i jakby potępiając.
Ignorowali rabbiego, baszara i Thufira Hawata, kierując ostre spojrzenia na nią. Tylko na nią.
Natychmiast stała się czujna. Jej mózg gorączkowo pracował. Co zrobiła nie tak?
Kiedy zastanowiła się nad składem ich grupy – starzec, młody mężczyzna i chłopiec,
którym towarzyszyła silna kobieta, wyraźnie będąca ich dowódcą – zdała sobie nagle sprawę ze
swojej głupoty. Przewodnicy hodowali Futarów do polowań na Dostojne Matrony, zatem musieli
uważać dziwki za śmiertelnych wrogów. Kiedy więc zobaczyli, że pozornie dowodzi tymi
mężczyznami...
– Nie jestem Dostojną Matroną – powiedziała pospiesznie, zanim zdążyli wyciągnąć
błędny wniosek. – A ci mężczyźni nie są moimi niewolnikami. Wszyscy walczyliśmy z
Dostojnymi Matronami, teraz zaś uciekamy przed nimi.
Rabbi zareagował zdziwieniem, patrząc ze zmarszczonymi brwiami na Szienę, jakby nie
mógł zrozumieć, o czym mówi.
– Oczywiście, że nie jesteś Dostojną Matroną! – wybuchnął.
Natomiast Teg szybko zrozumiał i kiwnął głową.
– Nie powinniśmy byli tego robić – rzekł.
Również Thufir Hawat przeanalizował informacje i doszedł do tego wniosku.
Najwyższy z tubylców przyjrzał jej się uważnie swoimi oczami szopa, zerknął na trzech
towarzyszących jej mężczyzn, a potem skłonił wydłużoną głowę. Głos miał cichy, ale donośny,
jakby wydobywał się nie z gardła, lecz z głębi piersi.
– Wobec tego mamy tych samych wrogów. Jestem Orak Tho, Główny Przewodnik w tym
obwodzie.
„Przewodnicy. A więc to prawda” – pomyślała Sziena. Poczuła przypływ podniecenia i
ulgę.
Orak Tho pochylił się do przodu, nieprzyjemnie blisko niej. Zamiast wyciągnąć rękę w
tradycyjnym geście powitania, głośno wciągnął nosem powietrze, wąchając nasadę jej karku.
Wyprostował się ze zdziwieniem.
– Macie ze sobą Futarów – powiedział. – Czuję ich zapach na twojej skórze i ubraniu.
– Czterech, ocalonych przed Dostojnymi Matronami. Prosili, żeby ich tutaj przywieźć.
Teg szepnął coś Thufirowi i młodzieniec posłusznie wrócił do lichtugi. Nie okazując ani
odrobiny strachu, wypuścił czterech zwierzoludzi z zabezpieczonego pomieszczenia
bagażowego. Futarzy wyskoczyli na wolność i przebiegli ze szczęśliwymi minami obok Thufira.
Prowadzący ich Hrrm puścił się pełnymi gracji susami przez porośniętą miękką trawą łąkę ku
głównemu Przewodnikowi i jego towarzyszom.
– Dom! – zamruczał gardłowo.
Orak Tho zbliżył opływową twarz do Hrrma. Także w ruchach Przewodnika było coś
zwierzęcego. Może takie zachowania pomagały Przewodnikom utrzymać więź z Futarami, a
może te dwie współzależne odnogi ludzkości nie byty wcale tak odległe od siebie.
Uwolnieni Futarzy kręcili się między Przewodnikami, którzy z podnieceniem dotykali ich
i obwąchiwali. Sziena czuła ciężki, piżmowy zapach feromonów wydzielanych albo z myślą o
komunikowaniu się, albo kontrolowaniu Futarów. Hrrm oderwał się od grupy, by odwrócić się
do Szieny. W jego lśniących, żółtych oczach drapieżnika wyczytała ogromną wdzięczność.
Wspomnienia gholi mogą być skarbcem albo przyczajonym demonem, który czeka na
sposobność do ataku. Nigdy nie odkrywajcie przeszłości gholi, zanim się nie zabezpieczycie.
– Matka Wielebna Schwangyu,
raport z twierdzy na Gammu
Po trzech latach nieudanych prób obudzenia jego wspomnień za pomocą różnych tortur
Vladimir zaczął się bać, że Khrone może stracić zainteresowanie nim albo nadzieję. Popadłszy w
rutynę, imając się stale nieskutecznych metod, maskaradnik po prostu nie wiedział, co robi.
Mimo to piętnastoletni ghola zawsze niecierpliwie czekał na ich „sesje cierpienia”. Domyśliwszy
się, że Khrone nigdy naprawdę nie zrobi mu krzywdy, zaczął się rozkoszować bólem.
Toteż kiedy pewnego dnia strażnicy powiedzieli gholi, by położył się na innym stole, nie
zadał sobie nawet trudu, by powściągnąć szeroki uśmiech. Wydawało się, że widząc te
uśmiechy, czują się nieswojo.
W rzeczywistości Vladimir nie był zainteresowany współpracą tylko po to, by zadowolić
Khrone’a, ale bardzo ciekawiły go myśli historycznego Harkonnena i chciał uzyskać do nich
dostęp. Był pewien, że znajdzie tam mnóstwo wspaniałych pomysłów, dzięki którym będzie się
świetnie bawił. Niestety fakt, że chciał odzyskać swoje wspomnienia, i perwersyjna
przyjemność, jaką czerpał z zadawanego mu bólu, okazały się przeszkodą nie do pokonania.
Czekając, rozejrzał się po kamiennym lochu odbudowanego zamku. Wyobrażał sobie, jak
to miejsce mogło wyglądać w starożytnych czasach. Atrydzi prawdopodobnie zadbali, by
pomieszczenie to było jasne i słoneczne, ale zastanawiał się, czy jakiś dawno zapomniany książę
nie używał go do torturowania pojmanych Harkonnenów.
O tak, Vladimir potrafił sobie wyobrazić, jakie mogły tu być przyrządy. Elektroniczne
sondy, które można było wkładać do żywego ciała, instrumenty drążące w ofierze tunele,
wyszukujące i niszczące konkretne narządy. Archaiczne, staromodne i skuteczne...
Kiedy do pomieszczenia wszedł Khrone, na jego zazwyczaj spokojnej twarzy widać było –
wokół ust i oczu – oznaki napięcia.
– Podczas ostatniej sesji byłeś bardzo bliski końca. Za duży nacisk na mózg. Będę musiał
lepiej wyskalować twoje granice.
– Och, jakie to musiało być dla ciebie straszne! – rzekł sarkastycznie piętnastolatek i
przesadnie westchnął. – Skoro przywrócenie mi wspomnień wymaga zadania mi takiego bólu, że
mnie to zabije, cała twoja ciężka praca na nic się nie zda. Co robić? Co robić?
Maskaradnik pochylił się nad nim.
– Niebawem sam się przekonasz.
Vladimir słyszał dźwięki maszynerii, hałas, z jakim wtaczano coś do lochu. Urządzenie
ustawiono za jego wezgłowiem, ale poza zasięgiem wzroku. Oczekiwanie i strach były
wyśmienite. Co tym razem zrobi Khrone?
Odgłosy niewidocznej maszyny brzmiały tak, jakby znajdowała się bezpośrednio za nim,
ale nie ustawały. Vladimir obracał głowę z boku na bok i w końcu zobaczył wysuwający się
wolno grubościenny cylinder, który zaczynał go pochłaniać, jakby połykał go wieloryb. Cylinder
wyglądał jak duża rura albo medyczny aparat diagnostyczny. Albo jak trumna.
Poczuł miły dreszczyk, kiedy odgadł, co to za urządzenie. Obejmująca całe ciało skrzynka
bólu! Maskaradnicy musieli ją zbudować specjalnie dla niego, żeby dostarczyć mu
intymniejszych przeżyć. Młodzieniec uśmiechnął się szeroko, ale nie zadawał pytań w obawie,
że może zepsuć niespodzianki, które mogli mieć dla niego maskaradnicy. Kiedy stół wsunął się
całkowicie do komory maszyny, Khrone przyglądał mu się z zewnątrz z nieodgadnioną miną.
Brzydcy, posklecani z kawałków obserwatorzy też tam byli, ale żaden się nie odezwał.
Wieko cylindra zatrzasnęło się i z sykiem szczelnie zamknęło. Kiedy zmieniło się
ciśnienie, Vladimirowi oczy wyszły z orbit. Przez głośnik dotarł do niego z metalicznym
pobrzękiem glos Khrone’a.
– Zaraz przeżyjesz pewną odmianę procesu wykorzystywanego przez starych
tleilaxańskich mistrzów do tworzenia wypaczonych mentatów.
– Miałem kiedyś wypaczonego mentata. – Vladimir roześmiał się z autentycznym brakiem
strachu. – Będziesz gadał o tym urządzeniu czy go użyjesz?
Oświetlenie w cylindrze zgasło, pogrążając go w kompletnych ciemnościach.
Rzeczywiście coś nowego!
– Myślisz, że się boję ciemności? – krzyknął, ale ściany cylindra pokryte były
pochłaniającą dźwięki substancją, która tłumiła nawet echo. Vladimir nic nie widział.
Otoczony słabym szumem, zdał sobie sprawę, że zaczyna wchodzić w stan nieważkości.
Stół, na którym leżał, opadł i nie czuł go już pod plecami. Otulony polem dryfowym, które
utrzymywało go w idealnej równowadze i całkowicie unieruchamiało, niczego już nie czuł i
niczego nie widział. W komorze panowała idealna temperatura, niewywołująca uczucia ciepła
ani zimna. Ucichł nawet ów lekki szum i ghola pozostał w ciszy tak głębokiej, że nie słyszał nic
oprócz słabego dzwonienia w uszach. Ale i ono znikło.
– To nudne! Kiedy się zacznie?
Utrzymywała się ciemność i cisza, jej towarzyszka. Vladimir niczego nie czuł i nie mógł
się poruszyć.
Wydal wulgarny dźwięk.
– To śmieszne. – Khrone wyraźnie nie pojmował niuansów sadyzmu. – Bawisz się moim
ciałem, żeby dobrać się do umysłu, i bawisz się moim umysłem, żeby dobrać się do ciała,
wykręcając i wykrzywiając i jedno, i drugie. To wszystko, na co cię stać?
Po dziesięciu minutach – a może po godzinie? – nadal nie było odpowiedzi.
– Khrone?
Nic się nie działo. Pozostawał odcięty od wszelkich doznań.
– Jestem gotowy. Rób, co chcesz!
Maskaradnik nie odpowiadał. Nie pojawiał się żaden ból. Nic. Na pewno starają się
doprowadzić jego oczekiwanie do poziomu gorączki. Oblizał wargi. Zacznie się lada chwila.
Khrone zostawił go w ciemnościach, w stanie nieważkości, odizolowanego od całego
świata, na wieczność.
Vladimir starał się czepiać wspomnień poprzednich doznań, ale pierzchały przed nim i
blakły. Usiłując odzyskać te myśli, podążył jakąś ścieżką umysłową i poczuł, że kanał nerwowy
unosi go w głąb mózgu, do królestwa ciemności. Wrażenia, których szukał, były majaczącymi
przed nim punkcikami światła. Popłynął do nich. Ale one odpływały jeszcze szybciej i dalej, niż
mógł sięgnąć.
Minęła kolejna wieczność.
Godziny? Dni?
Nie czuł nic, absolutnie nic. Nie chciał tam być. Chciał wrócić do światła, które było jego
życiem gholi, nim zaczęła się ta sesja. Ale nie mógł. To była pułapka.
Wreszcie zaczął krzyczeć. Początkowo tylko po to, żeby zrobić hałas, przerwać pulsującą
ciszę. Potem rozwrzeszczał się na dobre, a kiedy już zaczął, nie mógł przestać.
Mimo to cisza pozostała. Próbował szamotać się i ciskać, ale pole go unieruchamiało. Nie
mógł oddychać. Niczego nie słyszał. Czyżby maskaradnicy w jakiś sposób go oślepili?
Pozbawili słuchu?
Zmoczył się i jakiś czas to doznanie było objawieniem, ale szybko zniknęło. I nadal był
sam w pustej, milczącej ciemności. Potrzebował doznań, bodźca, bólu, kontaktu z kimś,
przyjemności. Czegokolwiek!
Wreszcie zdał sobie sprawę, że otoczenie stopniowo się zmienia. Zaczęły się do niego
sączyć nieistniejące dźwięki, zapachy i światło, powoli wypełniając styksowy wszechświat,
przekształcając go w coś innego. Nawet najdrobniejsza iskierka wyglądała jak eksplozja. Dzięki
temu katalizatorowi do jego świadomości i nieświadomości napłynęły zmysły, wypełniając
każde zagłębienie. Ból, ból psychiczny, sprawiał, że miał wrażenie, iż za chwilę pęknie mu
głowa.
Znowu wrzasnął. Tym razem ból w niczym nie przypominał przyjemności.
Ciało gholi zalały z subtelnością lawiny wspomnienia z całego życia barona Vladimira
Harkonnena. Wróciły wszystkie myśli i przeżycia, aż do chwili jego pierwszej śmierci na
Arrakis. Zobaczył małą dziewczynkę, Alię, dźgającą go zatrutą igłą, gom dżabbar...
Wewnętrzny świat rozszerzył się i Vladimir uświadomił sobie, że znowu słyszy głosy.
Znajdował się poza lochem. Wyciągano go z dużego, podobnego do trumny urządzenia.
Baron usiadł oburzony i z przyjemnością i zdziwieniem zauważył swoje młodsze ciało,
nieco pulchne od nadmiernego dogadzania sobie, ale niewyniszczone przez rozdymającą go i
upośledzającą jego ruchy chorobę, którą wy wołała czarownica Mohiam. Spojrzał na siebie i
uśmiechnął się do maskaradników.
– Oho! Pierwszą rzeczą, której chcę, jest lepsza garderoba. A potem chcę zobaczyć tego
atrydzkiego bachora, którego dla mnie wychowaliście.
Khrone podszedł bliżej z zaciekawioną miną.
– Masz dostęp do wszystkich swoich wspomnień, baronie? – spytał.
– Oczywiście! Baron Harkonnen naprawdę powrócił.
Pogrążył się w myślach, uspokojony tym, co osiągnął w swoim pierwotnym, wspaniałym
życiu. Był uszczęśliwiony, że znowu jest sobą.
Ale czuł, że coś jest nie tak, że gdzieś w głębi mózgu, w jakimś zakamarku jego umysłu,
czai się coś, nad czym nie ma kontroli. Dołączyła do niego jakaś niechciana jaźń, która wjechała
tam na gapę na jego wspomnieniach.
– Cześć, dziadku – powiedział dziewczęcy głos i zachichotał.
Głowa barona podskoczyła. Skąd to dochodziło? Nie widział jej.
– Brakowało ci mnie, dziadku?
– Gdzie jesteś?
– Tam, skąd się mnie nie pozbędziesz. Teraz już zawsze będę z tobą. Tak jak ty byłeś ze
mną, prześladując mnie, nawiedzając w wizjach, nie chcąc dać mi spokoju. – Chichot stał się
bardziej nieprzyjemny. – Teraz moja kolej.
To był Zły Duch, siostra Paula.
– Alia? Nie, nie!
Umysł musi płatać mu figle. Ścisnął palcami skronie, ale głos był wewnątrz, poza jego
zasięgiem. Z czasem odejdzie.
– Nie licz na to, dziadku. Przybyłam tu, żeby zostać.
W każdej cywilizacji, bez względu na to, za jak altruistyczną się podaje, istnieją sposoby
przesłuchiwania i torturowania więźniów oraz złożony system usprawiedliwiania takich działań.
– z raportu Bene Gesserit
Chociaż Waff Numer Jeden był genetycznie identyczny z pozostałymi siedmioma gholami
z pierwszej partii, nie podobało mu się, że jest taki niski, mały i słaby. Wskutek przyspieszenia
rozwoju jego ciało osiągnęło rozmiary dorosłego osobnika w niespełna cztery lata, ale chciał być
tak silny, by uciec z tego nieznośnego zamknięcia.
Kiedy patrzył przez drgające pole, które odgradzało go od świata, na Uxtala i laborantów,
wszystko się w nim gotowało. Tak samo w jego siedmiu kopiach. Utracony Tleilaxanin
zachowywał się jak strażnik więzienny, stale ponaglając i szturchając stłoczone w zamknięciu
ghole. Wszyscy Waffowie nienawidzili go.
Numer Jeden wyobrażał sobie, jak zatapia zęby w szyi Uxtala i czuje w ustach jego gorącą
krew. Jednak badacz i jego asystenci byli teraz zbyt ostrożni. Bracia ghole nie powinni byli go
atakować, dopóki nie byli w stanie zwyciężyć. Był to błąd taktyczny. Rok temu byli dużo
młodsi.
Stojąc bezpiecznie po drugiej stronie pola odgradzającego go od ośmiu gholi, Uxtal często
prawił im kazania o swojej Wielkiej Wierze, sugerując, że wszyscy Tleilaxanie, którzy pozostali
w ojczyźnie, byli przestępcami, heretykami. Ale Waffowie wiedzieli, że czegoś od nich chce. I
to bardzo. Byli wystarczająco bystrzy, by się zorientować, że są tylko pionkami.
Pomarszczona Dostojna Matrona Ingva często rozmawiała z Uxtalem o melanżu, jakby nie
sądziła – albo nie przejmowała się tym – że Waffowie mogą to usłyszeć. Żądała, by powiedział
jej, kiedy te dzieci wyjawią swoje sekrety.
Waff nie wiedział, czy ma jakieś sekrety, żadnego nie pamiętał.
– Oni naśladują się wzajemnie i są jak swoje lustrzane odbicia – rzekł Uxtal do Ingvy. –
Słyszałem, jak mówią jednocześnie, wydają takie same dźwięki i wykonują takie same ruchy.
Najwyraźniej pozostałe grupy gholi rozwijają się jeszcze szybciej.
– Kiedy będziemy mogli zacząć? – Ingva kręciła się tak blisko drobnego badacza, że aż
wywoływało to w nim obrzydzenie. – Nie zawaham się postraszyć cię, albo skusić, perspektywą
przeżycia seksualnego, które przekroczy twoje najśmielsze fantazje.
Uxtal aż się skurczył.
– No tak, tych ośmiu jest już tak gotowych, że lepiej nie będzie – odpowiedział głosem
łamiącym się ze strachu. – Nie ma sensu dłużej czekać.
– Zawsze można ich zastąpić innymi – stwierdziła Ingva.
– Niezupełnie. Następna partia jest o pół roku młodsza, a reszta dopiero niedawno została
wydobyta z kadzi. Mamy w sumie dwudziestu czterech, w różnym wieku. Mimo to, jeśli
będziemy zmuszeni zabić tych ośmiu, wkrótce pojawią się inni. – Przełknął z trudem ślinę. –
Musimy się spodziewać pewnej liczby błędów.
– Nie ma mowy.
Ingva wyłączyła pole siłowe i oblizała wargi. Weszła z Uxtalem do zabezpieczonej
zagrody, natomiast laboranci stanęli na straży na zewnątrz. Osiem gholi zbiło się w gromadkę i
cofnęło. Do tej pory nie wiedzieli, że w dużym budynku laboratorium jest wiele innych gholi
Waffa.
Uxtal obdarzył ich wymuszonym uśmiechem zachęty, w który żaden nie uwierzył.
– Chodźcie z nami – powiedział. – Musimy wam coś pokazać.
– A jeśli odmówimy? – zapytał Waff Numer Trzy.
Ingva zachichotała.
– To was tam zaciągniemy... nieprzytomnych, jeśli będzie to konieczne.
– Dowiecie się, dlaczego tu jesteście – namawiał ich Uxtal. – Dlaczego was stworzyliśmy i
czego od was potrzebujemy.
Waff Numer Jeden zawahał się i spojrzał na swoich identycznych braci. Nie mogli się
oprzeć tej pokusie. Chociaż otrzymali przymusowe wstępne wykształcenie, nadal nie mieli
pojęcia, czemu ma to służyć. Wiedzieli jedynie, że ma to być podstawą czegoś. Pragnęli to
zrozumieć.
– Ja idę – powiedział Waff Numer Jeden i rzeczywiście ujął Uxtala za rękę, udając, że jest
słodkim dzieckiem. Zdenerwowany badacz wzdrygnął się pod wpływem jego dotyku, ale
wyprowadził go z komory. Poszli za nimi Waffowie od Drugiego do Ósmego.
Wkroczyli do oddzielonego od innych pomieszczeń laboratorium, w którym Uxtal ukazał
gholom niesamowity widok – kilku odmóżdżonych tleilaxańskich mistrzów, podłączonych do
rurek i aparatury. Po szarych policzkach ściekała ślina. Maszyny zakrywały ich genitalia, dojąc,
pompując, napełniając przezroczyste butelki. Wszystkie ofiary były niepokojąco podobne do
Waffa, tylko starsze.
Uxtal czekał, aż dzieci wchłoną to, co widzą.
– Tacy byliście – rzekł w końcu. – Wszyscy.
Waff Numer Jeden uniósł spiczastą brodę z pewną dumą.
– Byliśmy tleilaxańskimi mistrzami? – spytał.
– A teraz musicie sobie przypomnieć, kim byliście. I całą resztę.
– Ustaw ich w rzędzie! – rozkazała Ingva.
Uxtal przekazał szorstko swojego Waffa asystentowi i czekał, aż wszystkie przyspieszone
w rozwoju dzieci staną przed nim.
Potem, chodząc dostojnym krokiem, jak karykatura dowódcy, w tę i z powrotem przed
identycznymi kopiami, wyjaśnił, o co chodzi, i postawił żądania.
– Starzy tleilaxańscy mistrzowie wiedzieli, jak produkować melanż w kadziach
aksolotlowych. Wy przechowujecie ten sekret. Jest ukryty w waszych umysłach. – Przerwał i
założył do tyłu małe ręce.
– Niczego nie pamiętamy – powiedział jeden z Waffów. – Nie mamy żadnych wspomnień.
– Więc je odnajdźcie. Jeśli sobie przypomnicie, pozwolimy wam żyć.
– A jeśli sobie nie przypomnimy? – rzekł wyzywająco Waff Numer Jeden.
– Mamy was tutaj ośmiu, a poza tym innych. Potrzebujemy tylko jednego. Reszty możemy
się pozbyć.
Ingva zachichotała.
– A jeśli wasza ósemka zawiedzie, po prostu zabierzemy się do następnej ósemki i
powtórzymy ten proces. Tyle razy, ile będzie trzeba.
Uxtal starał się zrobić groźną minę.
– No to który z was ujawni to, co chcemy wiedzieć?
Podobni do siebie jak zwierciadlane odbicia ghole stali w szeregu.
Niektórzy się kręcili, inni patrzyli wyzywająco. Była to standardowa technika budzenia
gholi – doprowadzić danego osobnika do psychicznego i fizycznego kryzysu, zmuszając ukryte
w śladach chemicznych wspomnienia do przełamania wewnętrznych barier.
– Nie pamiętam – powiedzieli Waffowie zgodnym chórem.
Przerwało im nagłe zamieszanie. Uxtal odwrócił się, akurat kiedy do laboratorium
wkraczała Najwyższa Matrona Hellica w olśniewającym purpurowym trykocie, powiewających
welonach i płaszczach, prowadząc małą delegację Gildii i płynący w powietrzu, syczący
zbiornik, w którym znajdował się zmutowany nawigator. Edryk we własnej osobie!
– Przyszliśmy obejrzeć dokończenie twojego zadania, konusie – powiedziała Hellica. – I
ustalić z nawigatorami możliwe do przyjęcia warunki finansowe, jeśli ci się powiedzie.
Otoczony obłokami cynamonowego gazu, Edryk przysunął się do okna w swoim
zbiorniku. Ośmiu gholi wyczuło, że napięcie w pomieszczeniu wzrosło.
Uxtal zebrał w sobie tyle odwagi, by wrzasnąć na Waffów, chociaż w jego wydaniu
wyglądało to niemal komicznie.
– Powiedzcie nam, jak wytwarzać przyprawę w kadziach aksolotlowych! Mówcie, jeśli
chcecie żyć!
Waffowie zrozumieli groźbę i uwierzyli w nią, ale nie mieli do ujawnienia żadnych
wspomnień, żadnej wiedzy tajemnej. Na ich małe, szare czoła wystąpił perlisty pot.
– Jesteście tleilaxańskim mistrzem Tylwythem Waffem. Wszyscy. Zanim zginął na Rakis,
przygotował sobie tutaj, na Tleilaxie, zapasowe ghole. Użyliśmy komórek tych tutaj – Uxtal
skinął głową w stronę nieszczęsnych, odmóżdżonych mężczyzn na stołach – żeby stworzyć
waszą ósemkę. W swoich umysłach macie jego wspomnienia.
– Najwyraźniej potrzebują silniejszego bodźca – powiedziała Najwyższa Matrona Hellica
ze znudzoną miną. – Ingva, zabij jednego z nich. Nie obchodzi mnie którego.
Stara Dostojna Matrona czekała, niczym śmiercionośna maszyna, na uruchomienie.
Mogłaby zaatakować tradycyjnym gradem kopnięć i ciosów, ale była przygotowana na coś
barwniejszego. Wyciągnęła długi rzeźnicki nóż, który skonfiskowała hodowcy świmaków z
sąsiedztwa. Poziomym cięciem, po którym obficie trysnęła krew, pozbawiła głowy stojącego w
środku szeregu Waffa Numer Cztery.
Kiedy głowa padła na podłogę, Waff Numer Jeden krzyknął z bólem i współczuciem, a
razem z nim pozostali przy życiu bracia. Głowa potoczyła się i zatrzymała pod dziwnym kątem,
patrząc szklistym wzrokiem na kałużę, którą tworzyła krew wypływająca z kikuta karku.
Wszystkie ghole próbowały się rozbiec niczym ogarnięte paniką myszy, ale zostały brutalnie
powstrzymane przez laborantów.
Uxtal zzieleniał na twarzy, jakby miał zemdleć albo zwymiotować.
– Wspomnienia wyzwala kryzys psychiczny, Najwyższa Matrono! – powiedział. –
Zarżnięcie jednego z nich nie wystarczy. To musi być długie, przeciągające się cierpienie.
Dylemat psychiczny...
Hellica trąciła nogą odciętą głowę.
– Tortury nie były zaplanowane dla tego, konusie, ale dla pozostałych siedmiu.
Podstawowa zasada: Jeśli zadajesz tylko ból, ofiara może się czepiać nadziei, że ta męka się
skończy, że jakoś przeżyje. – Blady uśmiech pozbawił twarz Najwyższej Matrony całej urody. –
Natomiast teraz pozostali nie będą mieli najmniejszych wątpliwości, że zostaną zabici, jeśli tak
rozkażę. Bez żadnego blefowania. Ta pewność śmierci powinna się stać właściwym bodźcem
wyzwalającym ich wspomnienia... albo wszyscy zginą. A teraz do dzieła!
Ingva zostawiła małe ciało tam, gdzie upadło.
– Pozostało was siedmiu – rzekł Uxtal, który sam doszedł do punktu krytycznego. – Który
przypomni sobie pierwszy?
– Nie znamy informacji, których się domagacie! – krzyknął Waff.
Numer Sześć.
– Wielka szkoda. Postarajcie się bardziej.
Podczas gdy Hellica i nawigator przyglądali się, Uxtal dał znak Ingvie. Wiedźma nie
spieszyła się z wyborem. Wzmagała napięcie, chodząc powoli tam i z powrotem wzdłuż szeregu
gholi. Waffowie dygotali i aż zatrzęśli się ze strachu, kiedy znalazła się za nimi.
– Nie pamiętam! – zakwilił Waff Numer Trzy.
Ingva odpowiedziała wbiciem zakrwawionego noża rzeźnickiego w jego plecy. Ostrze
wyszło przez pierś, przebijając po drodze serce.
– Wobec tego na nic nam się nie przydasz.
Waff Numer Jeden poczuł ostry ból w sercu, jakby ten nóż dźgnął również jego. Wrzawa
w jego głowie wzniosła się do crescendo. Nie myślał już ani o stawianiu oporu, ani o zatajaniu
informacji. Nie chciał się opierać napływowi wspomnień ani minionych żywotów. Zacisnął
mocno powieki i krzyczał w milczeniu na siebie, błagając swe ciało, by wyjawiło mu, co wie.
Ale nic nie nadchodziło.
Ingva uniosła długie ostrze z nabitym na nie Waffem Numer Trzy, który nadal wierzgał
nogami. A potem pochyliła je w dół. Ześlizgnął się z niego i padł z głuchym łoskotem na
podłogę. Dostojna Matrona cofnęła się, czekając na kolejne wezwanie. Było wyraźnie widać, że
podoba jej się to.
– Niepotrzebnie to utrudniacie – powiedział Uxtal. – Reszta może zachować życie...
musicie tylko przypomnieć to sobie. A może dla gholi śmierć nic nie znaczy?
Z pełnym rozczarowania westchnieniem znowu skinął głową i Ingva zabiła kolejnego
Waffa.
– Zostało pięciu. – Spojrzał na przykry bałagan, a potem zerknął przepraszająco na
Hellicę. – Niewykluczone, że żaden z tych gholi się nie nadaje. Wkrótce będzie gotowa następna
partia, ale być może powinniśmy na wszelki wypadek przygotować więcej kadzi aksolotlowych.
– Staramy się! – krzyknął jeden z Waffów.
– Ty też zginiesz. Czas się kończy.
Uxtal czekał chwilę, dopóki nie ogarnął go wielki niepokój. On też się pocił. Cała jego
kariera – jaka była, taka była – wisiała na włosku.
Ingva zabiła następnego gholę. Teraz połowa Waffów leżała martwa na podłodze.
Parę chwil później zabiła piątego, stanąwszy za nim, chwyciwszy go za czarne włosy,
odchyliwszy jego głowę i podciąwszy mu gardło.
Pozostali trzej Waffowie zaczęli wydzierać sobie włosy z głów i bić się po piersiach i
twarzach, jakby te razy mogły poruszyć ich wspomnienia. Przemykając w tę i z powrotem, Ingva
siekła długim nożem, robiąc płytkie nacięcia w ich szarej skórze. Pomimo ich gorączkowych
protestów zamordowała szóstego gholę.
Pozostało tylko dwóch.
Waff Numer Jeden i ostatni jego bliźniak – Waff Numer Siedem – czuli, że w ich
umysłach gotują się niczym podchodzące do gardła jedzenie ukryte myśli i przeżycia. Pierwszy
Waff oglądał agonię swoich braci, widział ich zwłoki. Wspomnienia były ukryte, ale nie za
zasłoną czasu. Podejrzewał, że starzy mistrzowie wszczepili im jakiegoś rodzaju system
wewnętrznych zabezpieczeń.
– Och, zabij ich wszystkich! – powiedziała Hellica. – Naraziliśmy cię dzisiaj na
niepotrzebną stratę czasu, nawigatorze.
– Zaczekaj – odparł Edryk przez głośnik w zbiorniku. – Pozwól, żeby się to rozegrało do
końca.
Napięcie i panika pozostałych przy życiu gholi sięgnęły zenitu. Wywierana na nich presja
powinna już doprowadzić do przełomu.
Działając z własnej inicjatywy, nie spojrzawszy nawet na Uxtala ani na Najwyższą
Matronę, Ingva przeciągnęła rzeźnickim nożem po brzuchu Waffa Numer Siedem i wypatroszyła
go. Trysnęła krew, wypłynęły wnętrzności. Ghola zgiął się wpół, wrzeszcząc i próbując
wepchnąć je do środka. Długo konał, a jego jęki wypełniły pomieszczenie. Ciągle ponawiane
żądania Uxtala, by przekazali im informacje, były dla nich kontrapunktem.
Teraz wystąpiła naprzód sama Najwyższa Matrona, piorunując wzrokiem Tleilaxanina.
– To twoja porażka, konusie – powiedziała. – Nie jesteś nic wart. – Wyjęła zza pasa krótki,
szeroki sztylet. Podszedłszy do Waffa Numer Jeden, przyłożyła sztych do jego skroni. – To
najsłabszy punkt w twojej czaszce. Wystarczy, że lekko nacisnę, a sztylet za głębi się w twoim
mózgu. Może to wyzwoli twoje wspomnienia? – Spod sztychu wypłynęła kropla ciemnej krwi. –
Masz dziesięć sekund.
Waffowi kręciło się z przerażenia w głowie. Zdał sobie sprawę, że jelita i pęcherz
odmówiły mu posłuszeństwa, ale doznanie to docierało do niego jakby z daleka. Hellica zaczęła
odliczanie. Cyfry biły w jego umysł jak młoty. Cyfry... wzory, obliczenia. Święte kombinacje
matematyczne.
– Czekaj!
Najwyższa Matrona zakończyła odliczanie. Nawigator dalej się przyglądał. Uxtal sam
trząsł się ze strachu, jakby był przekonany, że w następnej kolejności Hellica zabije jego.
Nagle Waff zaczął mamrotać i wyrzucać z siebie strumień informacji, których na pewno
nie mógł uzyskać w ramach wymuszonej nauki. Wypływały z niego jak ścieki z pękniętej rury
kanalizacyjnej. O materiałach, procedurach, razem z przypadkowymi cytatami z katechizmu
Wielkiej Wiary. Opisywał tajne spotkania z Dostojnymi Matronami na pokładzie statku
pozaprzestrzennego, opowiadał o tym, jak starzy Tleilaxanie chcieli zdradzić Bene Gesserit, jak
on sam i jego towarzysze nie ufali dziwnie odmienionym Utraconym Tleilaxanom
powracającym z Rozproszenia. Takim jak Uxtal...
– Cofnij, proszę, nóż, Najwyższa Matrono – powiedział nawigator.
– Jeszcze nie ujawnił tego, czego potrzebujemy! – Ingva machnęła swoim nożem,
wyraźnie paląc się do zamordowania ostatniego gholi, jakby nie przelała jeszcze tego dnia dość
krwi.
– Ale ujawni. – Uxtal patrzył na przerażonego nieszczęsnego gholę. – Tego Waffa
zasypała właśnie lawina wspomnień z minionego życia.
– Z wielu żyć! – krzyknął przebudzony mistrz. W desperackiej samoobronie sypał jak z
rękawa informacjami o tym, co wiedział. Ale jego pamięć nie była doskonała, nie mógł więc
odtworzyć wszystkiego. Całe segmenty jego wiedzy zostały zniekształcone, co było skutkiem
ubocznym zakazanego przyspieszenia rozwoju.
– Daj mu czas na uporządkowanie tego wszystkiego – rzekł Uxtal z wyraźną ulgą. –
Nawet to, co już powiedział, pozwala mi dostrzec drogę do nowych metod, za pomocą których
będziemy być może produkować przyprawę. – Hellica nadal trzymała sztylet przy skroni Waffa.
– Najwyższa Matrono! On jest zbyt cennym źródłem, żeby się go teraz pozbyć. Możemy go
nakłonić, żeby wyjawił nam więcej.
– Albo wydobyć to torturami – zasugerowała Ingva.
Uxtal chwycił spoconą dłoń ostatniego gholi.
– Potrzebuję go do mojej pracy. W przeciwnym razie będą opóźnienia.
Nie czekając na odpowiedź, odciągnął słaniającego się gholę od makabrycznej sceny.
– Posprzątaj to – poleciła Hellica Ingvie, która z kolei kazała to zrobić laborantom.
Odchodząc pospiesznie ze swoim podopiecznym, Uxtal ściszył głos do groźnego szeptu:
– Skłamałem, żeby ocalić ci życie. Teraz podaj mi resztę informacji.
Ghola omal nie osunął się na podłogę.
– Nic więcej nie pamiętam. Nadal się to we mnie gotuje, ale wyczuwam duże luki. Coś
jest nie tak...
Uxtal założył mu kajdanki.
– Lepiej podaj jakąś dobrą informację albo obaj zginiemy.
My, ludzie, z trudem funkcjonujemy w środowiskach, w których czujemy się zagrożeni.
Zagrożenie staje się wówczas osią naszej egzystencji. Ale „bezpieczeństwo” jest we
wszechświecie jednym z największych złudzeń. Nigdzie nie jest naprawdę bezpiecznie.
– studium Bene Gesserit o kondycji człowieka,
archiwa BG, sekcja VZ908
Przewodnicy powitali gości jak przyjaciół i sprzymierzeńców i chcieli usłyszeć więcej o
ich walkach z Dostojnymi Matronami. Cała grupa siedziała na dachu jednej z szerokich,
cylindrycznych wież. Żar w mosiężnym piecyku, ustawionym na płaskim kamieniu pośrodku
drewnianej podłogi, rozświetlał mrok nocy i dawał przyjemne ciepło.
– Wiedzieliśmy, że przylecicie – powiedział Orak Tho. – Kiedy wyłączyliście pole
pozaprzestrzenne, żeby wystartować swoim małym statkiem, odkryliśmy tę dużą jednostkę na
niebie. Wiemy też, że wysłaliście ekipy zbieraczy na niezamieszkane tereny planety.
Czekaliśmy, aż złożycie nam wizytę.
Miles Teg, który kucnął obok Szieny, zdziwił się, gdyż wydawało się, że ci ludzie mają
niezbyt rozwiniętą technikę.
– Do wykrycia nas potrzebne byłyby czułe detektory – powiedział.
– Dawno temu opracowaliśmy z myślą o obronie sposób wyczuwania statków
pilotowanych przez Dostojne Matrony. Te kobiety uważają się za nieomylne, więc łatwiej je
wykryć.
– Ich główną słabością jest pycha – rzekł Thufir Hawat.
W przypominających bandycką maskę obwódkach ciemnej skóry błysnęły zielone oczy.
– Mają wiele słabości. Musieliśmy się nauczyć je wykorzystywać.
Spożywali wspólnie posiłek składający się z orzechów, owoców, wędzonych ryb i płatów
ostro przyprawionego mięsa jakiegoś nadrzewnego gryzonia. Rabbi był odprężony jak nigdy,
chociaż zdawał się martwić pochodzeniem jedzenia. Sziena widziała, że podjął już decyzję.
Chciał, by jego lud osiedlił się tutaj, jeśli zgodzą się na to Przewodnicy.
Kiedy siedzieli tak razem na dachu, słuchając brzęczenia nocnych owadów i przyglądając
się pikowaniu ciemnych ptaków, Sziena poczuła się bardzo samotna. Według odczytów
skanerów populacja Przewodników była względnie duża. W innych częściach tego świata
znajdowały się kopalnie i zakłady przemysłowe. Widocznie stworzyli tutaj spokojną, miłującą
pokój cywilizację.
– Przypuszczamy, że powstaliście w czasach Rozproszenia, długo po śmierci Tyrana. Czy
ta planeta była pierwszym przystankiem w waszej wędrówce?
Główny Przewodnik wzruszył kościstymi ramionami.
– Mamy o tym mity, ale to było ponad tysiąc lat temu.
– Przed piętnastoma wiekami – zasugerował Thufir. Był bystrym uczniem. Zważywszy na
jego przeszłość i miejsce w historii, nie było nic dziwnego w tym, że interesował się upływem
czasu i różnymi epokami.
– Nasza rasa rozprzestrzeniła się na wiele pobliskich światów. Nie tworzyliśmy imperium,
lecz... polityczne bractwo. A potem ni z tego, ni z owego pojawiły się Dostojne Matrony, tratując
wszystko po drodze jak pędzące na oślep stado zwierząt, siejąc zniszczenie zarówno z powodu
swej ignorancji, jak i nienawiści do wszystkiego, co żyje.
Orak Tho nachylił swoją wydłużoną twarz do buchającego żarem piecyka. Spowiła go
pomarańczowa poświata.
Pozostali Przewodnicy siedzieli pod barierką okrągłego dachu, przysłuchując się ich
rozmowie i szepcząc między sobą. W zimnym powietrzu unosiły się charakterystyczne zapachy
ich ciał. Ta rasa wydawała się szczególnie wyczulona na wonie, jakby węch był ważnym
elementem ich zdolności porozumiewania się.
– Zaczęły bez ostrzeżenia grabić, niszczyć i podbijać. – Twarz Oraka Tho była twarda jak
skamieniałe drewno, zacisnął też szczęki. – Naturalnie, musieliśmy powstrzymać inwazję tych
zdziczałych kobiet. – Na jego ustach pojawił się słaby uśmiech. – Stworzyliśmy więc Futarów.
– Ale jak to zrobiliście? – zapytała Sziena. Jeśli ci pozornie prości ludzie potrafili
wykrywać orbitujące statki i tworzyć wyrafinowane genetyczne hybrydy, musieli mieć bardziej
rozwiniętą technikę, niż się wydawało.
– Kiedy zasiedlaliśmy te światy, przyłączyło się do nas trochę osieroconych Tleilaxan.
Pokazali nam, jak zmieniać potomstwo, by stworzyć osobniki, jakich potrzebowaliśmy, bo Bóg i
ewolucja działają zbyt wolno, żeby nam je dać.
– Futarów – rzekł Teg. – Są bardzo interesujący.
Po powitaniu Przewodnicy zabrali przywiezione na lichtudze drapieżne stworzenia na
tereny, na których mogły przebywać z innymi osobnikami swojego gatunku.
– Co się stało z tymi Tleilaxanami? – Rabbi rozejrzał się. Nigdy nie darzył wielką
sympatią mistrza Scytale’a.
– Niestety nie żyją.
– Zostali zabici? – spytał Teg.
– Wyginęli. Nie rozmnażają się w taki sam sposób jak inni. – Orak Tho prychnął, jakby
nie interesowała go ta historia. – Futarzy zostali wyhodowani do polowań na Dostojne Matrony.
Te kobiety przyleciały na nasze planety pewne, że je podbiją. Ale odwróciliśmy sytuację na ich
niekorzyść. Nadają się tylko na mięso dla Futarów, na nic więcej.
Teg zaproponował, by ze względów bezpieczeństwa spali w lichtudze, zamknąwszy włazy
i włączywszy pola obronne, co wyraźnie nie spodobało się gospodarzom. Główny Przewodnik
zerknął przez ramię.
– Chociaż te lasy zostały przez nas dokładnie zbadane – powiedział – nocami wciąż
grasuje tu trochę dawnych drapieżników. Byłoby lepiej, gdybyście zostali z nami w tych
zapewniających bezpieczeństwo wieżach.
Przez twarz rabbiego przemknął grymas niepokoju.
– Jakich dawnych drapieżników? – Nie chciał przyjąć do wiadomości, że ten świat ma
jakieś wady.
– Kotowatych, od których uzyskaliśmy materiał genetyczny do stworzenia Futarów. –
Orak Tho machnął luźnymi rękami, wskazując inną cylindryczną wieżę. – Jutro mamy wspaniałe
widowisko. Powinniście dobrze wypocząć, żeby móc się rozkoszować tym, czego będziecie
świadkami.
– Jakie widowisko? – W głosie Hawata słychać było podniecenie. Czasami wydawał się
bardziej chłopcem, którym był fizycznie, niż potencjalnym wojownikiem i mentatem.
Z tajemniczym uśmiechem Główny Przewodnik skinął, żeby za nim poszli. Jego zielone
źrenice wyglądały teraz jak płonące szmaragdy.
Na zewnątrz panowały absolutne ciemności. Nieznane konstelacje błyszczały jak miliony
oczu, w których odbijał się płomień ogniska. Orak Tho poprowadził gości kładką z desek do
pobliskiej wieży, a potem spiralnymi schodami w dół. Dwukrotnie okrążyli trzon budowli, nim
zeszli na ziemię. Podążyli zasłaną liśćmi leśną ścieżką do niższej wieży, która wyglądała jak
gruby kikut drzewa o ściętym wierzchołku.
Pierwszym wrażeniem był smród. Pień sztucznego drzewa był wydrążony i przypominał
wilgotną jamę. Głęboko w ściółce tkwiły pionowe pręty, odgradzając ją jak więzienną celę.
Teg uniósł brwi.
– Macie więźniów – stwierdził.
W norze znajdowało się pięć niechlujnych, rozzłoszczonych postaci. Mimo iż były
straszliwie sponiewierane i zaniedbane, Sziena widziała, że są ludźmi. Były to kobiety, ze
zmierzwionymi włosami i zakrwawionymi knykciami. Do ich bladej skóry przywarły szczątki
trykotów, a w ich oczach widać było słabe pomarańczowe błyski.
Dostojne Matrony!
Jedna z dziwek dostrzegła ich. Warknęła i rzuciła się na drewniane pręty klatki,
wyskakując w powietrze, by zadać śmiertelny cios nogą. Jej bosa stopa uderzyła w twarde jak
żelazo drewno. Rozległ się suchy trzask i Dostojna Matrona wylądowała, kulejąc, na ziemi.
Sziena uświadomiła sobie, że był to trzask pękającej kości, nie drewna. Te kobiety zakrwawiły
się już, usiłując się wydostać.
Twarz Oraka Tho ściągnęła się, jakby w jego głowie rozszalała się burza.
– Dostojne Matrony przyleciały tu trzy miesiące temu, spodziewając się łatwej zdobyczy –
powiedział. – Zmasakrowaliśmy je, ale zachowaliśmy kilka... dla celów szkoleniowych. –
Ściągnął wargi. – Nie pierwszy raz próbują nas nękać. Tworzą odizolowane komórki, które
niekoniecznie wiedzą, co robią inne. I tak nieustannie popełniają te same błędy.
Wokół drewnianej wieży chodzili, węsząc i prychając, dwaj Futarzy. W jednym z nich
Sziena rozpoznała Hrrma, drugi miał na włochatej piersi czarną pręgę.
Hrrm mruczał groźnie i rzucał się na klatkę, cofając w ostatniej chwili. Z ust ciekła mu
ślina, którą bryzgał na uwięzione Dostojne Matrony. Trzy z nich podeszły do prętów. Wyglądały
niemal tak jak Futarzy.
– Jak powiedziałem – ciągnął Orak Tho spokojnym, pewnym siebie głosem – Dostojne
Matrony nadają się tylko na pokarm.
Do zagrody podszedł Przewodnik z drewnianą misą pełną czerwonych kości z resztkami
mięsa i tłustej skóry z kępkami futra. W drugiej misie miał oślizgłe wnętrzności. Wrzucił to
wszystko do klatki. Brudne Dostojne Matrony patrzyły na to ze wstrętem.
– Żryjcie, jeśli chcecie mieć siły na jutrzejsze łowy – powiedział.
– Nie jemy śmieci – odparła jedna z Dostojnych Matron.
– To zdechnijcie z głodu. Nic mnie to nie obchodzi.
Sziena widziała, że kobiety są wygłodniałe. Po krótkim wahaniu chwyciły ochłapy i jadły
tak łapczywie, że wkrótce ich palce i twarze pokryły się tłuszczem i zaschniętą krwią. Patrzyły
przez pręty na swoich ciemięzców z taką nienawiścią, że gdyby spojrzenia mogły zabijać, już by
ich nie było.
Jedna z nich spojrzała ze złością na Szienę.
– Ty nie jesteś stąd – powiedziała.
– Ani ty – odparła Matka Wielebna. – Ale ja nie siedzę w klatce, a ty tak.
Kobieta uderzyła z głośnym trzaskiem dłonią w drewniane pręty, ale zrobiła to bez
przekonania. Hrrm podskoczył, jakby chciał bronić Szieny, a potem zaczął przechadzać się
kocim krokiem przed klatką. Pod skórą grały jego mięśnie. Wydawał się bardzo pobudzony.
Dla Szieny była to prawdziwa ironia losu. Wiedziała, co Dostojne Matrony zrobiły
Hrrmowi i jego towarzyszom. Zboczenia seksualne, chłosta i deprawacje. A teraz siedziały tu, w
klatce, wokół zaś krążyli Futarzy.
– Dostojne Matrony znęcają się nad Futarami – zwróciła się do Głównego Przewodnika. –
Wymierzyliście im karę, na którą zasługują.
– Szanowni goście! Jutro umieścimy was w naszych najlepszych stacjach widokowych, z
których będziecie mogli przyglądać się łowom. – Orak Tho wyciągnął rękę i poklepał obu
Futarów po głowach. – Temu przyda się gon z braćmi. Znowu się wprawi. Po to się urodził.
Ze wzrokiem utkwionym w Dostojnych Matronach Hrrm obnażył zęby w groźnym
uśmiechu.
Zanim wszyscy zasnęli, Teg wrócił na lichtugę, by przekazać optymistyczne wieści na
Itakę.
Sojusz jest często bardziej dziełem sztuki niż zwykłą transakcją handlową.
– Matka Przełożona Darwi Odrade,
prywatne zapiski, archiwa Bene Gesserit
W odpowiedzi na wezwanie Matki Dowodzącej przybył na Kapitularz nawigator Gildii.
Chociaż była na niego poirytowana, nie wyjaśnił, gdzie był ani dlaczego opóźnił przylot o kilka
dni.
Tymczasem Janess, Kirię i dziesięć innych wybranych osobiście przez Murbellę walkirii –
z których większość stanowiły byłe Dostojne Matrony po przeszkoleniu Bene Gesserit –
przewieziono w tajemnicy na Tleilaxa, by zaczęły tam swoją krecią robotę. Przenikną do
ostatniej twierdzy dziwek, by uszkodzić ich systemy obronne i posiać ziarna zniszczenia,
zastawiając równocześnie zasadzkę. Murbelli rwała się dusza do tego, by znaleźć się w oddziale
córki, przywdziać raz jeszcze tradycyjny strój Dostojnych Matron i pozwolić się znowu ujawnić
drapieżnej części swojej podwójnej natury.
Ufała jednak Janess i jej towarzyszkom. Na razie musiała zadbać o resztę szczegółów i
zapewnić sobie współpracę Gildii – albo łapówką, albo groźbą. Musiała być Matką Dowodzącą,
nie zwykłą wojowniczką.
Zmutowany nawigator pływał w swoim zbiorniku, nie sprawiając wrażenia
zainteresowanego tym, po co go zaprosiła, co niepokoiło Matkę Dowodzącą. Dała mu do
zrozumienia, że zostanie sowicie wynagrodzony za rozmowę z nią, ale nie wydawał się
podekscytowany tą perspektywą.
– Gaz w twoim zbiorniku wygląda na rozrzedzony, nawigatorze – powiedziała.
– To tylko przejściowy niedobór.
Chyba nie blefował.
– Jeśli Gildia wykaże gotowość do współpracy i wzięcia udziału w walce z nadciągającym
wrogiem, możemy wykazać gotowość do zwiększenia dostaw melanżu.
– Twoja oferta przychodzi za późno, Matko Dowodząca – rozległ się z głośnika w
zbiorniku metaliczny głos Edryka. – Od lat próbujesz nas straszyć tym mitycznym wrogiem i
zwodzisz obietnicami sprzedaży melanżu. Tymczasem wasz skarb stracił urok. Zostaliśmy
zmuszeni do poszukania alternatywnych źródeł zaopatrzenia.
– Nie ma innych źródeł melanżu. – Murbella przysunęła się do wypukłej szyby i zajrzała
do zbiornika.
– Gildia Kosmiczna przeżywa kryzys. Poważne ograniczenie dostępności przyprawy –
dzieło waszego zgromadzenia – doprowadziło do powstania dwóch frakcji. Z braku melanżu
zmarło już wielu nawigatorów, a inni nie mają dostatecznych jego ilości, by wytyczać
bezpieczne trasy przez zagiętą przestrzeń. Jedna z frakcji, której przewodzą administratorzy,
wynajęła potajemnie Ixan, by stworzyli udoskonalone maszyny nawigacyjne. Zamierzają
zainstalować je na wszystkich statkach Gildii.
– Maszyny! Ix od stuleci opowiada o takich rzeczach. Podczas Rozproszenia ludzie
korzystali z urządzeń nawigacyjnych. Również Kapitularz. Nigdy wcześniej nie było to w pełni
dopuszczalne.
– Jednak wydaje się, że po latach intensywnych badań znaleźli rozwiązanie odwiecznie
nierozwiązywalnego problemu. Sądzę, że są to marne namiastki, w ogóle nieporównywalne z
nawigatorami. Ale działają.
W umyśle Matki Dowodzącej trwała gonitwa myśli. Zastanawiała się nad kilkoma
możliwościami, których wcześniej w ogóle nie brała pod uwagę. Jeśli Ixanie opracowali godne
zaufania urządzenia do nawigowania przez zagiętą przestrzeń, to być może nowe zgromadzenie
żeńskie mogłoby wykorzystać je w swojej flocie. Nie musiałoby już zmuszać nawigatorów do
współpracy, mogłoby być niezależne od łaski tak nieprzewidywalnej potęgi, jaką była Gildia
Kosmiczna.
Gdyby tylko Ix sprzedał te urządzenia zgromadzeniu. Gildia na pewno miała na nie
wyłączność...
Potem uświadomiła sobie, że nawet krótkotrwałe rozwiązanie, jakim byłoby użycie
urządzeń nawigacyjnych w jej flocie wojennej, miałoby minusy. Konsekwencje drugiego i
trzeciego rzędu. Przyprawę miała tylko kapituła. Mogłyby płacić nią nawigatorom i mieć na nich
taki wpływ, że nikt inny nie zdołałby stanąć do rywalizacji. Ale gdyby melanż stał się
niepotrzebny, nowe zgromadzenie żeńskie straciłoby całą siłę przebicia.
Rozpatrzenie tego wszystkiego trwało tylko chwilę.
– Maszyny oznaczałyby koniec takich jak ty nawigatorów – powiedziała.
– I odpadnięcie jednego z głównych nabywców waszego melanżu, Matko Dowodząca.
Dlatego moja frakcja szuka wiarygodnego i rzetelnego źródła przyprawy, by nawigatorzy nie
wyginęli. To wasze nowe zgromadzenie zmusiło nas do tych radykalnych kroków. W sprawie
przyprawy, która jest nam potrzebna, nie możemy na was polegać.
– Znaleźliście więc innego dostawcę melanżu? – Pozwoliła sobie na lekką nutę drwiny. –
Wątpię. Wiedziałybyśmy o tym.
– Pokładamy duże zaufanie w naszym alternatywnym dostawcy.
Edryk odpłynął w głąb zbiornika, po czym wrócił.
Murbella wzruszyła nonszalancko ramionami.
– Proponuję wam natychmiastowe zwiększenie dostaw. – Skinęła na trzy asystentki, a te
wepchnęły do pomieszczenia małą taczkę dryfową wypełnioną po brzegi paczkami przyprawy.
Było jej tyle, ile zużywał nawigator przez większą część standardowego roku.
Z głośników zbiornika nie wydobył się żaden dźwięk, ale Murbella widziała głód w
niesamowitych oczach Edryka. Bała się, że odrzuci jej ofertę, i cały, starannie obmyślony plan
legnie w gruzach.
– Przyprawy nigdy nie ma się za dużo – powiedział nawigator po trwającym wieczność
milczeniu. – Dostaliśmy bolesną nauczkę, co to znaczy polegać na jednym źródle. Byłoby z
pewnością lepiej dla nawigatorów i dla nowego zgromadzenia żeńskiego, gdybyśmy osiągnęli
jakieś porozumienie.
„Miałam rację” – pomyślała Murbella.
– Wy potrzebujecie naszej przyprawy, a my waszych statków – powiedziała.
– Gildia wysłucha twojej propozycji, Matko Dowodząca... jeśli będzie to zaproszenie do
dyskusji, a nie pogróżka. Propozycja umowy handlowej między szanującymi się partnerami, a
nie chlaśnięcie batem.
Murbella patrzyła na zbiornik, zaskoczona tą śmiałą wypowiedzią.
„Może naprawdę ma inne źródło przyprawy, a przynajmniej widoki na nie – pomyślała. –
Ale wydaje się, że ma też wątpliwości i chce się zabezpieczyć”.
– Potrzebuję dwóch statków Gildii do kursu na Tleilaxa – oznajmiła. – Jednego
wyposażonego w pole pozaprzestrzenne, drugiego typowego liniowca.
– Na Tleilaxa? W jakim celu?
– Zmiażdżymy ostatnią twierdzę Dostojnych Matron i raz na zawsze usuniemy zagrożenie
z ich strony.
– Będą gotowe za dwa dni. A teraz wezmę przyprawę.
Zbuntowane Dostojne Matrony. Tajemniczy wróg z zewnątrz. Maskaradnicy. Murbella nie
mogła uniknąć starcia z nimi wszystkimi, ale żmudne ćwiczenia fizyczne – bieg do utraty tchu,
wytężenie wszystkich sił – pomagały jej myśleć, gdy planowała ostateczne uderzenie na
Tleilaxa.
Odziana w ściśle przylegający do ciała trykot pędziła ku wzgórzu obok twierdzy. Dawała z
siebie tyle, że każdy oddech ciął jej płuca jak brzytwa. Niektóre wewnętrzne głosy łajały ją, że
traci czas, kiedy tyle jest do zrobienia. Murbella tylko przyspieszyła.
Chciała pobudzić i sprowokować Inne Wspomnienia, wzmóc ich czujność. Zawsze
dochodził do niej gwar minionych istnień, ale nie zawsze były one na jej zawołanie i na pewno
nie zawsze służyły jej pomocą. Wyłowienie sensu z tej zbiorowej mądrości było stałym
wyzwaniem nawet dla najbardziej wpływowej z sióstr.
Po agonii przyprawowej Matka Wielebna była niczym nowo narodzone dziecię rzucone w
bezmiar oceanu, w którym miała płynąć przez fale Innych Wspomnień, by ocaleć. Mając w sobie
tak wiele sióstr, zawsze mogła zadawać pytania, ale ryzykowała, że wciągnie ją to w wir
sprzecznych rad.
Inne Wspomnienia był narzędziem. Mogły się stać wspaniałym atutem albo wielkim
zagrożeniem. Siostry, które zbytnio zagłębiały się w tym zbiorniku przeszłości, ryzykowały
utratę zmysłów. Dawno temu, w czasach Muad’Diba, przydarzyło się to Matce Kwisatz, lady
Aniruli z Corrinów. Było to tak, jakby sięgnąć po miecz i chwycić za klingę zamiast za rękojeść.
Kwestia wyczucia.
Unoszące się tam dusze oglądały umysł Murbelli od środka i niektóre z nich myślały, że
znają ją lepiej niż ona sama. Ale chociaż widziała żyjące dawno temu Bene Gesserit, jej
pochodzenie ze strony Dostojnych Matron zasłaniał czarny mur.
Jako mała dziewczynka została porwana podczas jednego z najazdów Dostojnych Matron,
odseparowana od rodziny i nauczona okrucieństwa oraz dominacji seksualnej. Stała się dziwką.
Tak, nazwa nadana im przez Bene Gesserit była odpowiednia.
Te straszne kobiety z obszarów zasiedlonych podczas Rozproszenia miały ponure sekrety,
okryły się hańbą i popełniały ohydne zbrodnie. Kiedyś, w przeszłości, znały swoje pochodzenie i
wiedziały, czym sprowokowały wroga. Gdyby tylko Murbelli udało się znaleźć w sobie te
informacje, poznałaby prawdę o złych kobietach, którym miała stawić czoło.
Dotarłszy do szeleszczących traw i płaskich brązowych skał na wzgórzu, wspięła się na
jego usiany głazami grzbiet i usiadła w najwyższym punkcie. Widziała stąd twierdzę kapituły na
wschodzie i wydmy wdzierające się na żyzne jeszcze tereny na zachodzie. Serce waliło jej z
wysiłku, czoło i policzki pokrywał pot. Zmusiła ciało do osiągnięcia granic fizycznej
wytrzymałości i teraz nadeszła pora, by zrobić to samo z umysłem.
Jako Matka Dowodząca wiele osiągnęła. Udało jej się uniknąć rozdarcia nowego
zgromadzenia żeńskiego przez dwa przeciwstawne bieguny, ale podziały były głębokie.
Zmiażdżyła lub przyłączyła wszystkie oprócz jednej enklawy zbuntowanych Dostojnych Matron.
Musiała się dowiedzieć więcej, musiała zrozumieć maskaradników, którzy przeniknęli do
Starego Imperium, wroga z zewnątrz... i Dostojne Matrony.
„Muszę zdobyć te informacje, zanim uderzymy na Tleilaxa” – pomyślała.
Otworzyła małą torebkę, którą miała u pasa, i wyjęła trzy wafle z czystego, zagęszczonego
melanżu dostarczonego z głębi pustyni. Trzymała brązowoczerwone wafle, czując delikatne
mrowienie, kiedy przyprawa przesiąkła potem na jej dłoni. Zjadła wszystkie, zamierzając użyć
przyprawy jako psychicznego tarana.
„Tym razem wejdę głęboko – pomyślała. – Pokażcie mi drogę, siostry, i sprowadźcie z
powrotem, bo muszę odkryć ważne informacje”.
Przyprawa zaczęła działać. Zamknąwszy oczy, Murbella zagłębiła się w swoim wnętrzu,
podążając za smakiem melanżu. Widziała rozległy krajobraz wspomnień Bene Gesserit ciągnący
się aż po nieskończony horyzont ludzkich dziejów. Wydawało jej się, że biegnie
kalejdoskopowym korytarzem luster, w którym matka przegląda się w matce. Zaczął ją ogarniać
strach, ale siostry w niej wzięły ją między siebie, wchłaniając jej świadomość.
Jednak Murbella chciała poznać drugą połowę swojej przeszłości, odkryć to, co leżało za
czarnym murem tkwiącym w poprzek dróg pochodzenia Dostojnych Matron. Owszem, tam też
były wspomnienia, lecz pomieszane i chaotyczne i po zaledwie paru stuleciach zdawały się
prowadzić w ślepą uliczkę, jakby Murbella pojawiła się znikąd.
Czy dziwki wywodziły się – jak twierdzono – z zagubionych i zdemoralizowanych Matek
Wielebnych, które straciły kontakt z pozostałymi podczas Rozproszenia? Czy ich społeczność
powstała z połączenia z ocalałymi rybomównymi z prywatnej ochrony Boga Imperatora i
stworzyła biurokrację opartą na przemocy i dominacji seksualnej?
Dostojne Matrony rzadko spoglądały w przeszłość, chyba tylko wtedy, gdy zerkały z
trwogą przez ramię na ścigającego je wroga z zewnątrz.
Przyprawa parła falą przez Murbellę, znosząc ją coraz bardziej w głąb stłoczonych myśli,
rzucając na obsydianowy mur. Siedząc na szczycie wzgórza, pogrążona w transie, cofała się o
kolejne pokolenia. Z trudem oddychała, nie widziała nic wokół siebie, z jej ust wyrwał się jęk
bólu.
A potem, jak podróżnik wychodzący z wąskiego wąwozu, dostrzegła prześwit, przez który
pomogły jej przejść widma kobiet. Pokazały jej, gdzie ma patrzeć. Wyrwa w murze, przejście.
Jeszcze więcej widm, zimno... a potem – widzę! Aż się zatoczyła z wrażenia.
Rzeczywiście, w Czasach Głodu, w chaosie po śmierci Tyrana, uciekła grupa
zbuntowanych Bene Gesserit, zdeprawowanych Matek Wielebnych i rybomównych. Ale był to
zaledwie początek.
Podczas ucieczki kobiety te trafiły na kilka planet izolujących się od innych ludzi
Tleilaxan. Fanatyczni Bene Tleilax od ponad dziesięciu tysięcy lat wykorzystywali swoje
rodaczki jedynie jako maszyny do płodzenia potomstwa i kadzie aksolotlowe. Były
niewykształcone, utrzymywane w stanie śpiączki, pozbawione swobody ruchów, sprowadzone
do roli łon na stołach. Żadna Bene Gesserit, żaden przybysz z zewnątrz nigdy nie widzieli
Tleilaxanki.
Kiedy renegatki Bene Gesserit i wojownicze rybomówne odkryły tę straszną prawdę,
zareagowały szybko i bez litości – na tych leżących na uboczu światach nie został przy życiu ani
jeden tleilaxański mężczyzna. Wyzwoliwszy kadzie, zabrały Tleilaxanki ze sobą, opiekowały się
nimi i próbowały przywrócić je do normalnego życia.
Wiele bezmyślnych kadzi zmarło, tylko dlatego że nie chciały żyć, ale część Tleilaxanek
doszła do siebie. Kiedy nabrały sił, przysięgły zemstę za potworne zbrodnie, których od tysiąca
pokoleń dopuszczali się na nich mężczyźni. I nigdy o tym nie zapomniały.
Trzonem Dostojnych Matron były pałające żądzą zemsty Tleilaxanki!
Zdeprawowane Matki Wielebne, wojownicze rybomówne i ocalone Tleilaxanki połączyły
się i stały Dostojnymi Matronami. Zagubione przez ponad tysiąc lat na planetach Rozproszenia,
nie miały dostępu do melanżu, nie mogły przechodzić agonii przyprawowej i nie były w stanie
znaleźć alternatywnego dojścia do Innych Wspomnień. Z czasem, krzyżując się z mężczyznami,
których napotkały w swojej wędrówce, a na innych światach zdominowały, stały się kimś
zupełnie innym.
Teraz Murbella wiedziała już, dlaczego łańcuch jej przodkiń kończył się w ciemnej pustce.
Odbyła podróż wstecz, pokolenie po pokoleniu, aż do Tleilaxanki, która była pogrążoną w
śpiączce kadzią reprodukcyjną, bezmyślnym łonem.
Zebrawszy odwagę i skoncentrowawszy wściekłość, naparła mocniej i stała się kadzią,
jaką dawniej były Tleilaxanki. Zadrżała, gdy zaczęły napływać wspomnienia i doznania, na które
nie miała żadnego wpływu. Była znowu tą wychowaną w zamknięciu młodą dziewczyną, która
niewiele rozumiała, nie potrafiła czytać i z trudem mówiła. Podczas pierwszej menstruacji
wyciągnięto ją z domu, przywiązano do stołu i zamieniono w żywe naczynie. Pozbawiona
świadomości, bezimienna kobieta nie miała pojęcia, ile potomstwa zdołało wydać jej ciało. A
potem przebudzono ją i uwolniono.
Matka Dowodząca zrozumiała, co znaczyło być tleilaxańską kobietą i dlaczego Dostojne
Matrony były tak zajadłe i dzikie. Nie były dłużej upokorzonymi, pogardzanymi matkami
tleilaxańskich mężczyzn, domagały się szacunku i od tej pory chciały być zwane „Dostojnymi
Matronami”... czcigodnymi matkami. Oczami Bene Gesserit Murbella ujrzała w końcu ich
człowieczeństwo.
Zrozumienie przyniosło ulgę, a potem napłynęło wszystko inne, co niosło z sobą
pochodzenie z linii Dostojnych Matron. Przebudziła się i stwierdziła, że siedzi na skale, ale już
nie w promieniach słońca. Kiedy podróżowała przez żywoty innych, minęły godziny. Teraz
czuła chłód nocy.
Trzęsąc się wskutek spożycia melanżu i rujnującej podróży w przeszłość, Murbella
dźwignęła się na nogi. Miała w końcu odpowiedzi na nurtujące ją pytania. Podzieli się tymi
ważnymi informacjami ze swoimi doradczyniami.
Usłyszawszy odległe krzyki, spojrzała na twierdzę. Zobaczyła rozchodzący się od niej
wachlarzem krąg świateł. Szukały jej. Ona też szukała i teraz musiała powiedzieć reszcie
nowego zgromadzenia żeńskiego o tym, co znalazła.
Walkirie będą się przygotowywały do szturmu na Tleilaxa.
Wybór może być równie groźny jak broń. Uchylanie się od wyboru też jest wyborem.
– Pearten, starożytny mentat filozof
Chociaż na pokładzie zostało prawie dwieście osób, Itaka wydawała się Duncanowi
opustoszała. Lichtuga z Szieną, Tegiem, starym rabbim i Thufirem Hawatem wylądowała
bezpiecznie na nowej planecie. Ekipy zaopatrzeniowe gromadziły dyskretnie wodę i powietrze,
po czym wracały z zapasami na statek pozaprzestrzenny. Wszystko przebiegało spokojnie,
zgodnie z planem.
Ostatni komunikat baszara świadczył, że nie ma żadnych oznak zagrożenia ze strony
Przewodników. Duncan skorzystał więc z okazji, by zejść z mostka nawigacyjnego. Nie mógł się
pozbyć myśli, która nagle przyszła mu do głowy.
Stojąc przed zamkniętą komorą zeroentropijną, czuł się jak intruz, który ma zrobić coś, co
jest zabronione. Od lat nie dotknął tych idealnie zachowanych rzeczy, ba, nawet nie pomyślał, by
to zrobić. Poruszał się cicho, upewniwszy się, że na korytarzach nikogo nie ma. Chociaż
wmawiał sobie, że nie robi niczego złego, nie chciał się nikomu z tego tłumaczyć.
Oszukiwał siebie i tyle osób na pokładzie. Wciąż jednak nie uwolnił się od uzależnienia od
Murbelli. Wątpił, czy zdawała sobie sprawę z tego, jak bolesna jest więź, która go z nią łączy, bo
kiedy jeszcze byli razem, kiedy dostawał od niej tyle, ile chciał, on sam nigdy nie czuł tej
słabości.
Ale minęło tyle lat...
W korytarzu jasno płonęły lumisfery. Oprócz głośnego bicia swojego serca Duncan słyszał
tylko szum systemów klimatyzacyjnych.
Zanim pomyślał, wykorzystując mentackie zdolności do przewidzenia konsekwencji
swego postępowania, umieścił przed czytnikiem kciuk i wyłączył pole zeroentropijne. Drzwi
schowka otworzyły się z cichym sykiem powietrza wyrównującego ciśnienie. A wraz z tym
dotarł do niego niczym uderzenie w twarz zapach Murbelli... zupełnie jakby tam była.
Mimo upływu dziewiętnastu lat zapach ten był wciąż świeży, jak gdyby trzymał ją w
ramionach. Jej ubrania i przybory osobiste przesiąknięte były tą charakterystyczną wonią.
Wyjmował je sztuka po sztuce – luźną tunikę, miękki ręcznik, parę wygodnych legginsów, które
wkładała, kiedy ćwiczyli sztuki walki. Dotykał wszystkiego z nerwową ostrożnością, jakby się
bał, że są tam ukryte ostrza.
Zebrał te rzeczy i umieścił w schowku tuż po ucieczce z Kapitularza. Nie chciał widzieć
śladów Murbelli w swojej kajucie ani w salach treningowych. Zamknął je, ponieważ nie mógł
znieść myśli, że mógłby je zniszczyć. Już wtedy zdawał sobie sprawę z kajdan, które mu
założyła.
Spojrzał na kołnierz zmiętej tuniki i – jak miał nadzieję – zobaczył tam kilka
ciemnobursztynowych włosów przypominających druciki z drogocennego metalu. A na końcu
każdego widniała blada torebka włosowa. Miał nadzieję, że przed tyloma laty w porę je
zakonserwował.
„Zdolne do życia komórki” – pomyślał.
Zdał sobie sprawę, że nie oddycha. Spojrzał na pasma włosów i zamknął powieki, celowo
powstrzymując się przed wejściem w mentacki trans. Pomysł, który przyszedł mu do głowy, był
pokusą nie do odparcia.
Od stworzenia ostatniego gholi minęły lata, ale kadzie aksolotlowe były nadal sprawne.
Wizja, która zakłóciła spokój Szieny, zmusiła ją do wstrzymania projektu. Mimo to w kadziach
mógł powstać każdy ghola, jakiego by zapragnęli. Po tym wszystkim, co zrobił dla ludzi na
Itace, miał do tego prawo.
Podniósł jedną z luźnych tunik Murbelli, zbliżył ją do nosa i głęboko wciągnął zapach.
Czego naprawdę chciał?
Duncan wziął na siebie tyle obowiązków, że jej obraz pogrążył się na powrót w jego
podświadomości. Myślał, że przezwyciężył to. Ale przez obsesyjne myślenie o Murbelli omal
nie pozwolił parę lat temu starcowi i staruszce schwytać statku. Ocalenie zawdzięczali tylko
instynktowi i szybkości Tega.
„Gdybym nie myślał stale... obsesyjnie o tym samym!” – strofował się. Jego błąd wszyscy
mogli przypłacić wolnością. Musiał pozwolić odejść wspomnieniom o Murbelli. Nie może
dopuścić, by przez jego słabość zagrożeni byli inni.
Ale kiedy oglądał te rzeczy w komorze zeroentropijnej, kiedy dotarło do niego, że może –
może – mieć drugą Murbellę, poczuł się, jakby wstąpił w niego nowy duch.
Gdyby zebrał się na odwagę – i odrzucił swoje zastrzeżenia – mógłby porozmawiać z
tleilaxańskim mistrzem, zanim Sziena i pozostali wrócą z planety Przewodników.
Racjonalizował to sobie, tłumacząc, że w samym przedstawieniu tego pomysłu Scytale’owi nie
byłoby niczego złego. Nie wymagało to od niego podjęcia żadnej decyzji.
Wrzucił rzeczy z powrotem do schowka. Wydawało mu się, że robiąc to, płynie pod prąd
rwącej rzeki. Zatrzasnął drzwiczki i zamknął zamek.
Na razie.
Bardziej niż zapach przyprawy lubię tylko zapach świeżej krwi.
– była Dostojna Matrona Doria,
zapiski z pierwszych treningów
Polowanie zaczęło się o świcie.
Wysocy szopolicy mężczyźni użyli ościeni wstrząsowych do wypłoszenia pięciu
Dostojnych Matron ze śmierdzącej celi pod drewnianą wieżą. Hrrm i drugi, czarno pręgowany
Futar krążyli wokół, szukając okazji do ataku. Sześciu młodszych Futarów wydawało
niespokojne pomruki.
Błyskającymi pomarańczowo oczami kobiety zauważyły lichtugę Itaki po drugiej stronie
polany. Dwie z nich wypadły nagle z hałaśliwej celi, zadając impulsywnie szybkie kopnięcia i
ciosy i odtrącając ościenie.
Ale Przewodnicy i Futarzy mieli wprawę w łamaniu wszelkiego oporu. Zanim dziwki
zdążyły puścić się biegiem, czarno pręgowany Futar skoczył i powalił jedną z nich na ziemię.
Obnażył długie zęby, z trudem powstrzymując się od rozszarpania jej gardła i zbyt wczesnego
zakończenia łowów. Miotała się dziko, lecz wbił pazury w jej ramię, przygważdżając ją siłą i
ciężarem swojego ciała.
Hrrm osaczył drugą kobietę, krążąc wokół niej z napiętymi mięśniami. Z jego gardła
dobywał się pomruk wygłodniałej bestii. Młodsi Futarzy chodzili z boku w tę i z powrotem,
chcąc dostać część zdobyczy.
– Jeszcze nie – powiedział Główny Przewodnik. Pozwolił sobie na spokojny uśmiech.
Hrrm i Czarna Pręga zastygli, młodsi urządzili kocią muzykę.
Miles Teg nie darzył Dostojnych Matron miłością, wiedząc o spustoszeniu, jakiego
dokonały wśród Bene Gesserit, i o torturach, jakim go poddały. Już raz go zabiły, kiedy
zniszczyły Rakis. Ale będąc dowódcą wojskowym, postrzegał je jako przeciwniczki, do których
nie powinien żywić zbytniej nienawiści. Młody Thufir Hawat, widząc intensywne skupienie
baszara, poszedł w jego ślady. Zbierał dane, które mogły posłużyć za podstawę do
podejmowania dalszych decyzji.
Stary rabbi wyglądał tak, jakby na samą myśl o tym polowaniu robiło mu się niedobrze,
mimo iż Dostojne Matrony polowały na jego ludzi na Gammu. Sziena stała z boku w milczeniu,
przystawszy na akty przemocy, do których musiało dojść. Była nawet zaintrygowana tym, co
nastąpi.
– Zabijemy was! – warknęła Dostojna Matrona, którą osaczył Hrrm. Stała na ugiętych
nogach, z rękami wyciągniętymi przed siebie jako broń, gotowa do skoku. Nie przestraszyło to
Futara.
Sześć młodych osobników, spragnionych polowania, kłapało zębami i wydawało groźne
pomruki. Ich pierwotna żądza łupu wykraczała poza samą chęć zdobycia pożywienia. Z celi w
kikucie drzewa wyłoniły się pozostałe trzy dziwki. Chociaż były gotowe do walki, zachowywały
ostrożność i postanowiły poczekać na lepszą okazję.
– Zabijemy was! – powtórzyła osaczona Dostojna Matrona.
– Będziecie miały okazję spróbować. – Orak Tho stał prosto. Ciemne pasmo biegnące
przez jego twarz na wysokości oczu wyglądało jak cień. – Zabierzcie je do lasu, gdzie będą
mogły biec.
– Dlaczego nie przeprowadzicie egzekucji tutaj? – zapytała Sziena.
– Bo nie sprawiłoby to nam takiej przyjemności.
Kilku Przewodników się uśmiechnęło. Byli spokojni i pewni swojej przewagi.
Przyglądając im się, Sziena usiłowała dociec, skąd się wzięli ci tajemniczy, żyjący w izolacji
ludzie i jakie mogą być ich prawdziwe cele. Zrobiła krok w stronę najbliższej Dostojnej
Matrony.
– Powiedzcie, jakie nosicie imiona, żebym mogła sporządzić rejestr ciał, kiedy będzie już
po wszystkim.
Dziwka, która była nadal przygwożdżona przez czarno pręgowanego Futara, znowu
zaczęła się szarpać i wyć. Spokojniejsza Dostojna Matrona tylko utkwiła w Szienie lodowaty
wzrok.
Orak Tho uniósł lekko rękę, ucinając pokazy brawury.
– Twoje imię zostanie zapomniane, nim twoje mięso przejdzie przez układy pokarmowe
tych Futarów. Zakończysz swoją egzystencję jako ekskrementy w leśnej ściółce.
Główny Przewodnik odwrócił się i odszedł swoim luźnym krokiem. Wygłodniali Futarzy
okrążyli Dostojne Matrony, by zapobiec kolejnej próbie ucieczki, i popędzili je w gąszcza.
– No, dalej w las. – Orak Tho zerknął przez ramię na kipiące ze złości dziwki. – Będziecie
tam miały okazję przelać krew albo zginąć.
Teg stanął na platformie na szczycie wysokiej wieży obserwacyjnej z gładkiego,
srebrzystego drewna, chwycił się barierki i spojrzał w dół. Była z nim Sziena. Podnóża wieży
strzegli Przewodnicy z ościeniami wstrząsowymi, na wypadek gdyby Dostojne Matrony odbiły
niespodziewanie z trasy ucieczki przed szukającymi ich Futarami. Strażnicy nie wyglądali na
zaniepokojonych, chociaż umieścili Tega i Szienę w bezpiecznym miejscu, wysoko ponad
terenem łowów.
Gościom Głównego Przewodnika pozwolono się przyglądać polowaniu z tego punktu
obserwacyjnego, skąd rzekomo najlepiej było widać jego przebieg. Jednak trudno było
przewidzieć jego zasięg, więc rabbiego i Thufira Hawata wysłano do drugiej, odległej o kilometr
czatowni. Starzec protestował słabo, mówiąc, że woli poczekać w lichtudze, ale Przewodnicy
nalegali, by obejrzał widowisko.
– Udowodni to, że nie jesteśmy waszymi wrogami – powiedział Orak Tho. – Bądźcie
świadkami tego, co robimy z Dostojnymi Matronami. Biorąc pod uwagę krzywdy, jakie wam też
wyrządziły, na pewno chcecie zobaczyć, jak cierpią.
– Chciałbym się przyjrzeć polowaniu i zobaczyć waszych Futarów w akcji – rzekł Thufir,
po czym zerknął znacząco na Tega. – To ważne zobaczyć, jak walczą te kobiety, prawda,
baszarze? Dzięki temu możemy się przygotować, na wypadek gdybyśmy kiedyś znowu na nie
wpadli.
Kiedy czworo obserwatorów umieszczono w oddzielnych wieżach widokowych, z lasu
dobiegły głośne, wibrujące dźwięki rogów. Sziena i Teg spojrzeli na labirynt niezwykle
wysokich osik. Strażnicy u stóp wieży odpowiedzieli innym sygnałem. Gdzieś poza zasięgiem
wzroku pięć Dostojnych Matron rozłączyło się i pomknęło przez podszyt, roztrącając suche
liście.
Dla Tega było oczywiste, że Przewodnicy i Futarzy robili to już wielokrotnie. W dole
dwóch muskularnych zwierzoludzi pędziło susami wśród osik, pochłoniętych tropieniem
zwierzyny. Teg prawie czuł przepełniającą ich żądzę krwi. Dostojne Matrony podejmą walkę,
ale nie będą miały z nimi żadnych szans. Futarzy zniknęli szybko między drzewami.
Miles i Sziena nadal patrzyli na wielki las, który rozciągał się za wieżami niczym
bezkresny labirynt jesiennego złota liści i srebrzystej kory. Osikowe zagajniki były genetycznie
identyczne: nie wyrastały z zapylonych nasion, lecz z pędów tego samego drzewa. Naturalne
klony. Wysokie pnie otoczone były opadłymi złotymi liśćmi, niczym antycznymi monetami,
solarisami, rozsypanymi na ziemi. Z miejsca, w którym się znajdowali, proste i sztywne osiki
wyglądały jak pręty ogromnej klatki.
Czekając, aż gon się przybliży, Teg pogrążył się w intensywnym mentackim skupieniu.
Analizował las, dopasowując do siebie wszystkie drobne elementy tej układanki, aż odkrył
nieoczekiwany wzór sprytnie ukryty w pozornej przypadkowości. Wszystkie te wielkie drzewa
zasadzono według precyzyjnego planu, opracowanego tak, by stwarzały wrażenie
„geometrycznej naturalności”.
Badał to dalej. Nie było żadnych wątpliwości.
– Ten las został sztucznie założony – powiedział.
Sziena spojrzała na niego.
– Mentacka projekcja?
Odpowiedział ledwie zauważalnym skinieniem głowy, obawiając się, że w wieży mogą się
znajdować urządzenia podsłuchowe. Nie podobało mu się, że rozdzielono ich z Thufirem i
rabbim. Czyżby zainscenizowano to polowanie, by rozbić ich grupę, dzięki czemu Przewodnicy
mogliby podsłuchiwać ich prywatne rozmowy?
Zrobił projekcję drugiego rzędu. Chociaż planiści tego rozległego lasu bardzo się starali
nadać mu pozory dzikości, widać było, że nie udało im się pozbyć wrodzonego upodobania do
porządku. Czy pierwsi koloniści z czasów Rozproszenia wyhodowali przed wieloma
pokoleniami ten las na jałowej ziemi? A może naturalny chaos tak ich niepokoił, że wycięli
rosnące tam drzewa i zaprojektowali nową puszczę zgodnie z możliwym dla nich do przyjęcia
planem?
Z oddali dobiegły odgłosy przedzierania się przez gąszcz, warczenie Futarów i kobiece
krzyki. Zamieszanie to przesuwało się w stronę wieży obserwacyjnej. Sziena nachyliła się ku
Tegowi, udając, że chce się lepiej przyjrzeć temu, co się dzieje w dole.
– Nachodzą cię jakieś obawy, Miles? – zapytała szeptem.
Właśnie wysłali Duncanowi wiadomość, że są bezpieczni i mają wszystko pod kontrolą.
– Nachodzą mnie różne... myśli. Przykładem jest to polowanie. Wiemy, że Przewodnicy
wyhodowali Futarów w konkretnym celu: do zabijania Dostojnych Matron.
– Biorąc pod uwagę, jak niebezpieczne są dziwki, wydaje się, że Przewodnicy postąpili
całkiem rozsądnie, tworząc takich drapieżców i wdrukowując im nienawiść do Dostojnych
Matron – powiedziała Sziena. – Zrobili to, by się przed nimi bronić. Argumenty Głównego
Przewodnika są sensowne. Nie ulega wątpliwości, że kobiety te są naszym wspólnym wrogiem.
– Zadaj sobie pytanie, kto jeszcze mógłby pragnąć zniszczenia Dostojnych Matron, a
sojusze staną się mniej jednoznaczne – ciągnął Teg. – Fakt, że Przewodnicy i my nienawidzimy
Dostojnych Matron, nie jest gwarancją, że oni mają takie same cele jak my.
Projekcja trzeciego rzędu: Jeśli Przewodnicy uzyskali specjalistyczną wiedzę genetyczną i
nauczyli się zaawansowanych technik od Tleilaxan, którzy uciekli ze Starego Imperium podczas
Rozproszenia, to jaką rolę odegrali Bene Tleilax w tym ogólnym konflikcie? Komu dochowali
wierności?
Kiedy wrócą na Itakę, będzie musiał porozmawiać o tym szczerze ze Scytale’em. Ostatni
ze starych mistrzów żywił wyraźną urazę do Utraconych Tleilaxan, którzy zdradzili jego lud.
Przyrodni bracia Tleilaxan zmienili się na obszarach zasiedlonych podczas Rozproszenia. Może
Scytale wiedział więcej, niż do tej pory ujawnił.
Myśli pozostającego w mentackim skupieniu Tega galopowały. Czuł, że wali mu serce, a
jego metabolizm przyspiesza.
„Nie jesteśmy jedynymi, którzy nienawidzą dziwek – uświadomił sobie. – Dostojne
Matrony tak rozwścieczyły czymś wroga z zewnątrz, że zepchnął je aż do Starego Imperium”.
Mocniej ścisnął drewnianą barierkę. Wyczuwając jego napięcie, Sziena spojrzała nań
pytająco, ale prawie niedostrzegalnym ruchem głowy ostrzegł ją, by nie mówiła otwarcie. Starał
się wymyślić jakiś sposób powiadomienia Duncana.
Sziena chwyciła go za ramię.
– Spójrz tam!
Jedna z pięciu Dostojnych Matron pędziła przez osikowy las, wykonując uniki, by nie
uderzyć w drzewa. Za nią sadziło susami trzech Futarów ze zjeżonymi szorstkimi włosami i
wysuniętymi pazurami. Kobieta biegła jak wiatr, umięśnione, żylaste nogi niosły ją przez
podszyt, a bose stopy wzbijały w górę liście niby złote obłoki kurzu.
U podnóża wieży obserwacyjnej dwaj strażnicy o twarzach jakby zasłoniętych bandyckimi
maskami unieśli ościenie, ale nie ingerowali. Pozwolili Futarom dokończyć dzieła.
Chociaż Dostojna Matrona biegła na łeb na szyję, nie była w stanie uciec przed
zwierzoludźmi. Miała potargane włosy, szeroko otwarte oczy i zaciśnięte z determinacją szczęki,
jakby gotowa była się odwrócić i rozszarpać zębami gardła ścigającym.
Po kilku jeszcze szybkich susach młodzi Futarzy, głodni i rozwrzeszczani, prawie ją
dopadli. Teg zastanawiał się, czy zakosztowali już krwi, czy też jest to ich pierwsze polowanie.
Czując za sobą gorące oddechy i wiedząc, że Futarzy zaraz ją powalą, Dostojna Matrona
wyskoczyła w górę, uderzyła bosą stopą w gładką osikę i odbiła się od niej w bok. Futar, który
znajdował się najbliżej, obrócił się tak szybko, że wzbił w powietrze tuman ziemi i gałązek.
Kobieta wylądowała na ściółce, po czym z wyciągniętymi rękami i obnażonymi zębami
skoczyła w przeciwną stronę. Zderzyła się z drugim z Futarów, wytrącając go siłą impetu z
równowagi. Potoczyła się z nim na ziemię i wbiła mu w oczy dwa palce niczym kościane
szpikulce. Oślepiony zwierzoczłowiek wrzasnął i zaczął się miotać. Ruchem szybkim jak
błyskawica dziwka chwyciła go za brodę i gwałtownie ją poderwawszy, złamała mu kark.
Po chwili, nawet niezbyt dysząc ze zmęczenia, rzuciła się z rozcapierzonymi
zakrwawionymi palcami na trzeciego młodego Futara. Zanim jednak zdążyła uderzyć,
zwierzoczłowiek wydał straszny, przyprawiający o gęsią skórkę wrzask, głośniejszy i
straszniejszy od wszystkiego, co Teg kiedykolwiek słyszał.
W reakcji na ten wrzask – bez wątpienia dokładnie takiej, jaką Futar i jego treserzy
zamierzali wywołać – kobieta zamarła. Zachwiała się, jakby jej mięśnie mimowolnie stężały.
„Zwierzęca odmiana Głosu?” – przemknęło Tegowi przez głowę.
Nim Dostojna Matrona zdążyła dojść do siebie, pierwszy Futar skoczył na nią od tyłu,
powalił na ziemię i obrócił na plecy. Pazurami rozorał jej twarz. Drugą ręką rozpruł jej twarde
mięśnie brzucha i wsunął ją aż po łokieć, by wyrwać jej serce.
Kobieta drgnęła, po czym legła nieruchomo w kałuży krwi. Drugi Futar powąchał ciało
martwego towarzysza, po czym dołączył do pierwszego i zaczęli się pożywiać zdobyczą.
Teg przyglądał się temu z fascynacją i odrazą. Przewodnicy stojący na straży podnieśli
zabitego Futara. Pozostali dwaj zwierzoludzie nie zwracali na nich uwagi, rozrywając ciało
ofiary i pożerając jego żylaste kawały.
Z oddali, od strony wieży, na której znajdowali się Thufir i rabbi, dobiegły dźwięki rogów,
warczenie i łomot. Polowanie trwało dalej.
Podejrzewać, że jesteś śmiertelna, to poznać początek strachu. Przekonać się niezbicie, że taka
jesteś, to poznać jego koniec.
– archiwa Bene Gesserit,
Podręcznik szkoleniowy dla akolitek
Kiedy jej niepokonane walkirie zmierzały na Tleilaxa, Matka Dowodząca czuła pewne
zakłopotanie. Tleilaxanie... tleilaxańskie kobiety... Dostojne Matrony. Teraz to wszystko ułożyło
się w sensowną całość. Bezmyślne zniszczenie przez dziwki wszystkich tleilaxańskich planet nie
było już zupełnie niepojęte.
Ale zrozumienie nie prowadziło do litości. Plany nowego zgromadzenia żeńskiego się nie
zmienią. Zbyt wiele ważyło się tutaj na szali, od tego zależało zakończenie pochłaniającego
energię konfliktu, który odwracał uwagę od przygotowań do głównej walki. Udaremniony atak
na Kapitularz, zniszczenie Richese, buntowniczki i maskaradnicy na Gammu – dzisiaj ten
rozdział zostanie na zawsze zamknięty.
Ogromny liniowiec wiózł oddziały Murbelli i sprzęt wojskowy do ataku na ostatnią
twierdzę zbuntowanych dziwek. Kiedy statek Gildii wypluje walkirie w tych samych
jednostkach wojennych, których użyła do szturmu na Buzzella i Gammu, ten pokaz siły na
pewno zrobi duże wrażenie. Jednak na podstawie tego, co wiedziała o Najwyższej Matronie
Hellice, wątpiła, by wystarczyło proste zastraszenie. Walkirie były gotowe do użycia takiej
przemocy, jaka będzie konieczna. Prawdę mówiąc, czekały na to z niecierpliwością.
Nawigator Edryk uparł się, że sam poprowadzi liniowiec Gildii. Powołując się na
wielowiekową neutralność Gildii, powiedział, że nie weźmie udziału w bitwie, ale wyraźnie
chciał być obecny przy zajmowaniu Bandalongu. Murbella odniosła wrażenie, że frakcja
nawigatora ma tam coś do zyskania. Czy Gildia ukrywała coś na Tleilaxie? Chociaż i
nawigatorzy, i administratorzy gwałtownie zaprzeczali, by mieli z tym jakikolwiek związek,
jakiś statek dostarczył unicestwiacze Helliki w pobliże Richese. Murbella przypuszczała, że była
to jednostka Dostojnych Matron, ale równie dobrze mógł to być statek Gildii... taki jak ten.
W przezroczystym zbiorniku nad nimi nawigator pływał w świeżym gazie przyprawowym
z zapasów kapituły. Murbella nie ufała Edrykowi.
Na początku tygodnia niewinnie wyglądający transportowiec Gildii przesłał ukrywającej
się wśród Dostojnych Matron Janess zaszyfrowaną wiadomość ze szczegółowymi planami
kampanii. Jej oddział był doskonale zakamuflowany, a dane wywiadowcze, które Janess
przekazała w odpowiedzi, zawierały mnóstwo informacji i pozwoliły Murbelli perfekcyjnie
zaplanować ostateczny cios. Wespół z Kirią i dziesięcioma innymi fałszywymi Dostojnymi
Matronami Janess poczyniła przygotowania do uderzenia w miękkie białe podbrzusze nazbyt
pewnych siebie dziwek, gdy z zadartymi głowami będą się wpatrywać w niebo.
Już wkrótce...
Wyłoniwszy się z zagiętej przestrzeni, gigantyczny statek wszedł na orbitę Tleilaxa.
Baszarka Wikki Aztin otrzymała już rozkazy.
Murbella patrzyła z mostka nawigatora na planetę. Na kontynentach nadal widać było
rozległe czarne blizny po ranach zadanych przez Dostojne Matrony podczas jej zajmowania.
Dziwki użyły straszliwej broni, ale powstrzymały się przed wyjałowieniem głównego świata
Tleilaxan, zdecydowawszy się na skruszenie oporu resztek jego mieszkańców i podbicie ich.
Była to nieświadoma zemsta za los niezliczonych pokoleń tleilaxańskich kobiet. Najwyższa
Matrona Hellica bez wątpienia nie znała swojej historii, ale doskonale zdawała sobie sprawę z
przepełniającej ją nienawiści.
W dziesięcioleciach, które nastąpiły po podboju, stosujące drakońskie metody kobiety
uratowały to, co wydawało się nie do uratowania.
Podczas gdy Murbella studiowała teren, jej doradczynie do spraw taktyki porównywały
jego szczegóły z raportami wywiadowczymi, które dostarczyła Janess i jej szpiedzy. Chociaż
baszarka Aztin nie mogła się z nimi teraz połączyć, dokona ostatecznej ogólnej oceny i
sfinalizuje plan głównego, niespodziewanego uderzenia.
Dziwki musiały już zauważyć niezapowiedziane przybycie liniowca. Murbella dala sygnał
i z jego ładowni wypadło ponad sześćdziesiąt statków szturmowych kapituły. Zaczęły krążyć
wokół niego eskadrami, w uporządkowanym szyku, niczym ryby piloty wokół rekina. Widząc
tak potężne siły, Dostojne Matrony nie powinny mieć żadnych wątpliwości co do zamiarów
przybyszów.
Oficer łączności przesunęła dźwignię kanału transmisyjnego.
– Matka Dowodząca nowego zgromadzenia żeńskiego chce rozmawiać z Hellicą –
popłynął komunikat.
– Zwracasz się do Najwyższej Matrony – odpowiedziała wyzywającym tonem jakaś
kobieta. – Powinnaś okazać należny szacunek.
– Tak jak ty. – Glos Murbelli emanował pewnością siebie osoby, która świadoma jest
swojej siły i władzy. – Przybyłam skłonić was do poddania się.
Jej rozmówczyni zareagowała oburzeniem i wściekłością, ale chwilę później kontrolę
przejął inny głos.
– Zuchwałe słowa z ust przeciwniczki, która jak mi wiadomo, jest słaba. Niszczyłyśmy
całe światy. Nie przestraszymy się liniowca i garstki statków wojennych.
– Czyżby? Nawet jeśli mamy broń obracającą w zgliszcza planety, jakiej sama użyłaś
przeciw Richese?
– My też nie jesteśmy bezbronne – odparła Hellica. – Nie przekonałaś mnie, że musimy
się poddać.
Murbella poczuła jeszcze większą pewność siebie. Gdyby Hellica naprawdę dysponowała
takimi środkami, to zamiast rzucać pogróżki, zaatakowałaby z wyprzedzeniem.
– Twoja brawura nudzi mnie, Hellico. Wiesz, że reszta Dostojnych Matron albo
przyłączyła się do nowego zgromadzenia żeńskiego, albo została unicestwiona. Wasza sprawa
jest przegrana. Powinnyśmy się postarać znaleźć inne rozwiązanie. Spotkajmy się twarzą w
twarz.
Najwyższa Matrona zachichotała drwiąco.
– Spotkam się z tobą, choćby tylko po to, by pokazać ci, że jesteś słaba.
Murbella dobrze wiedziała, w jakich kategoriach myślą Dostojne Matrony: już samą
sugestię negocjacji uważają za wielki błąd Bene Gesserit. Hellica wykorzysta każdą sposobność,
prawdopodobnie spróbuje ją zabić, zakładając, że mogłaby wtedy przejąć kontrolę nad
zgromadzeniem żeńskim. Murbella liczyła na to.
– Dobrze. Wyląduję w Bandalongu w eskorcie sześćdziesięciu statków. Razem
znajdziemy jakieś rozwiązanie.
– Przyleć, jeśli się odważysz.
Najwyższa Matrona przerwała połączenie. Murbella niemal słyszała dźwięk zatrzaskującej
się pułapki.
Wcześniej Matka Dowodząca rozważała możliwość pojmania samozwańczej królowej i
sprowadzenia jej do nowego zgromadzenia jako sojuszniczki. Niyela z Gammu wolała się zabić,
niż przejść na stronę Bene Gesserit, co nie było wielką stratą. Ale po ohydnym czynie, jakim
było zniszczenie Richese, Murbella zdała sobie sprawę, że ujęcie Helliki równałoby się
umieszczeniu na Kapitularzu bomby zegarowej. Duncan nigdy nie popełniłby takiego głupiego
błędu taktycznego. Najwyższą Matronę trzeba było zlikwidować.
Murbella wsiadła na jeden ze statków z walkiriami i rozpoczęła schodzenie do
Bandalongu. Jednostki te wystarczyły do zdobycia Buzzella i Gammu, co było robiącym
wrażenie, ale nie porażającym pokazem siły. Najwyższa Matrona naturalnie zakłada, że jej
zwolenniczki zdołają je pokonać.
„Jeśli nie chcesz, by przeciwnik zobaczył twój ukryty sztylet, upewnij się, że widoczna
broń wygląda na bardzo dużą i śmiertelnie groźną” – pomyślała.
Statki zgromadzenia zbliżyły się do czekającego na nie pałacu.
Nasze środki obronne mogą się stać kulą u nogi, jeśli zdradzą wrogowi nasze słabe punkty.
– baszar Miles Teg, przemówienie do żołnierzy
Słysząc wezwanie do broni i widząc mknące przez Bandalong grupy Dostojnych Matron,
Uxtal zorientował się, że świeżo przybyły liniowiec nie przywiózł bynajmniej kolejnej ciekawej
postępów jego prac delegacji nawigatorów. Było to coś dużo poważniejszego.
Uxtal wykazał już, że udało mu się obudzić wspomnienia gholi Waffa, i Edryk był
zadowolony. Dlaczego więc Gildia miałaby teraz zawracać im głowę? Pracował tak szybko, jak
mógł! Dotąd udawało mu się ukrywać poważne braki w wiedzy tleilaxańskiego mistrza.
Co gorsza, podczas tego nagłego alarmu kazano mu natychmiast stawić się w pałacu.
Ruszył pospiesznie do odrażająco pretensjonalnego budynku. Biegnąc szpalerem kolumn przed
wejściem, ignorował ich ohydny kolor fuksji i posągi jarmarcznie ubranych Dostojnych Matron
w groźnych pozach.
Przed ogromnymi drzwiami stał wyglądający na zastraszonego zniewolony mężczyzna w
żółtym smokingu. Miał oszołomioną minę. Podszedłszy do niego zamaszystym krokiem, Uxtal
uniósł brodę i pogardliwie prychnął, gdyż on nigdy nie został seksualnie skrzywiony przez
Dostojne Matrony.
– Przyszedłem się zobaczyć z Najwyższą Matroną – powiedział.
Mężczyzna zrobił wielkie oczy.
– Jest zajęta zastawianiem pułapki na czarownice – odparł przygnębiony. – Zagraża nam
atak ze strony nowego zgromadzenia żeńskiego.
Czarownice Bene Gesserit? To stąd całe to zamieszanie. Na niebie widać było mnóstwo
czarnych statków schodzących w dół niczym stado ścierwojadów. Uxtal patrzył zdenerwowany,
spodziewając się lada chwila ujrzeć bomby spadające na dachy. Musiał przyznać, że Hellica
miała dryg do prowokowania ludzi.
Wyciągnął zrolowaną przesyłkę, którą otrzymał.
– Być może Najwyższa Matrona chce mnie mieć u boku podczas zagrożenia. Jestem jej
największym żyjącym badaczem, który odtworzy produkcję melanżu w kadziach aksolotlowych.
Moje dzieło może mieć kluczowe znaczenie w prowadzonych przez nią negocjacjach.
Skrzyżował ramiona na wątłej piersi.
Tak, to musiał być rzeczywisty powód wezwania. Jeśli czarownice z Kapitularza liczą na
utrzymanie monopolu przyprawowego, to Hellica chce się pochwalić sukcesem, który Uxtal
osiągnął z gholą Waffa. Przedstawić go jako swojego geniusza! Również nawigator Edryk na
pewno nigdy nie pozwoliłby, żeby coś przeszkodziło mu w pracy. Będzie bezpieczny, bez
względu na to, co się zdarzy.
Mężczyzna w smokingu przestudiował wezwanie, skinął mądrze głową, a potem
zniweczył przewidywania Uxtala.
– A, teraz rozumiem. Prawdę mówiąc, to nie jest wezwanie od Najwyższej Matrony.
Przygotowaliśmy pokój. Idź za mną.
– Nie powinieneś jej przynajmniej powiadomić, że tu jestem?
– Nie. Dostałem szczegółowe instrukcje w tym względzie.
Zdezorientowany i zaniepokojony, mały badacz poszedł za swym przewodnikiem
szerokim korytarzem o ścianach pokrytych malowidłami przedstawiającymi martwe Bene
Gesserit w makabrycznych pozach. Zniewolony mężczyzna skinął na niego i pokazał mu
sklepione łukowato wejście oraz schody prowadzące do dużej, znajdującej się na niższym
poziomie komnaty.
Kiedy Uxtal wszedł do głównego pomieszczenia, cała komnata rozjarzyła się
pomarańczowym blaskiem tysięcy świecących oczu, które pojawiły się w podłodze. Przerażony,
chciał się wycofać, ale klatka schodowa wtopiła się w ścianę, zamykając go niczym bezbronnego
niewolnika na arenie walki.
– Najwyższa Matrono? Czego wymagasz ode mnie? – spytał zalęknionym głosem.
Myślał o tym gorączkowo, powtarzając sobie: „One mnie potrzebują, dlatego nadal żyję.
One mnie potrzebują!”
Pałające oczy w podłodze zgasły, pogrążając komnatę w zupełnej ciemności. Przez
zasłonę paniki dotarł do niego szmer, jakby po ścianie ciekł strumyk wody. Coraz głośniejszy,
zmienił się w drażniący kobiecy śmiech.
– Widzisz? Zawsze mam cię na oku, człowieczku.
Pomieszczenie wypełniło nagle jaskrawe światło, które go oślepiło. Patrząc przez palce,
Uxtal zobaczył stojącą przed nim kompletnie nagą Ingvę. Jej stare ciało składało się z węzłów
mięśni i napiętej skóry. Piersi miała zbyt małe, by obwisły.
– Najwyższa Matrona wyraźnie cię nie chce – powiedziała. – Zatem teraz, kiedy
zaabsorbowana jest czarownicami z kapituły, wezmę cię dla siebie. Wtedy będziesz naprawdę
dla mnie pracował. Hellica nie musi się o niczym dowiedzieć, dopóki nie postanowię wykonać
ruchu.
– Ale przecież robiłem wszystko, czego ode mnie żądano! – Głos mu się łamał. –
Hodowałem ghole, produkowałem wasz pomarańczowy narkotyk, przywróciłem tleilaxańskiemu
mistrzowi wspomnienia. Wkrótce dostarczę wam tyle melanżu, ile zdołacie...
– Właśnie. I dlatego muszę nad tobą zapanować. Wbrew moim oczekiwaniom dowiodłeś,
że rzeczywiście jesteś wartościowy. – Podeszła bliżej. Uxtal czuł się jak mysz sparaliżowana
wzrokiem żmii. – Od dziś będziesz moim niewolnikiem, dzięki czemu ja stanę się niezastąpiona.
Po dokonanym przeze mnie wdrukowaniu nie wystarczy ci żadna inna kobieta... nawet Dostojna
Matrona. – Jej uśmiechnięte usta były wystrzępione jak rozdarty papier. – Dzięki pełnej oddania
służbie w minionych latach zasłużyłeś na tę nagrodę. Większości mężczyzn nie udaje się przeżyć
wśród nas tak długo.
Uxtal nie śmiał się ruszyć, żeby jej nie rozwścieczyć. Było to zagrożenie, którego obawiał
się od lat. Zobaczył nieugaszony pomarańczowy ogień, który zaczął płonąć w oczach Ingvy.
Całkowite zniewolenie, seksualne przywiązanie... do tej ohydnej wiedźmy.
– Zaraz odkryjesz przyjemności, które daję. – Pogładziła jego twarz sękatym palcem
zakończonym szponiastym paznokciem. – Spodoba ci się to.
– To niemożliwe, Dostojna Matrono...
Zarechotała.
– Człowieczku, jestem adeptką piątego stopnia, dyplomowaną członkinią czarnej zasłony.
Potrafię przełamać każdą blokadę pożądania. – Chwyciła go za ramię i pociągnęła na podłogę.
Była zbyt silna, by mógł ją odepchnąć. Uśmiechając się, siadła na nim okrakiem i powiedziała: –
A teraz twoja nagroda.
Sękata starucha zdarła z niego ubranie. Uxtal modlił się, by dane mu było przeżyć ten
dzień. Zaskomlał. Przed laty, na samym początku, przed przywiezieniem do Bandalongu,
maskaradnicy starali się go zabezpieczyć, ale Khrone nie pokazywał się tutaj już od pewnego
czasu. Maskaradnik porzucił badacza, kiedy tylko ten dostarczył mu gholę Paula Atrydy. Khrone
po prostu zostawił go na łasce i niełasce Dostojnych Matron. Zmiennokształtni nie mogli nic
zrobić, by ochronić go przed wściekłością, w którą wpadnie Ingva, gdy odkryje, co mu
uczyniono.
Wiedźma sięgnęła w dół chciwymi żylastymi rękami, krzyknęła ze zdumienia, a potem
pchnęła go nagiego po podłodze.
– Wykastrowany! Kto ci to zrobił?
– Ma-maskaradnicy. Dawno temu. Mu-musiałem się skoncentrować na pracy i nie ulegać
pokusom Dostojnych Matron.
– Ty odrażający, głupi konusie! Wiesz, czego sobie odmówiłeś?! Czego odmówiłeś mnie?
Uxtal czmychnął, starając się zgarnąć resztki ubrania, zanim wiedźma zabije go z czystego
oburzenia. Ale Ingva, poruszając się jak pantera, przecięła mu drogę.
– Nigdy nie byłam z ciebie zadowolona, a teraz jeszcze bardziej utrudniłeś mi zadanie.
Jednak kastracja nie czyni cię zupełnie bezużytecznym jako niewolnika seksualnego. Dla adeptki
z moimi umiejętnościami nawet eunuch nie jest całkowicie nieosiągalny. Będzie to wymagało
dodatkowego wysiłku, ale i tak wdrukuję ci pożądanie do mnie. – Pchnęła go z powrotem na
podłogę. – Podziękujesz mi za to, kiedy będzie po wszystkim. Obiecuję.
Uxtal przekonywał, jęczał, a potem wrzeszczał, ale nikt go nie słyszał albo nikogo to nie
obchodziło.
Polowanie jest fundamentalną częścią naturalnego porządku, odkąd pojawiło się życie. Ofiara
wie o tym równie dobrze jak drapieżnik.
– powiedzenie Bene Gesserit
Stojąc samotnie na nieosłoniętej przed wiatrem platformie wznoszącej się nad olbrzymimi
osikami, ghola Thufira Hawata starał się chłonąć i widzieć wszystko. Dodawał szczegół do
szczegółu, by dokonać poprawnego podsumowania i analizy całości. Nie był jeszcze mentatem,
ale według przekazów historycznych miał wszelkie dane ku temu, by stać się wielkim
wojownikiem, strategiem i komputerem w ludzkiej skórze.
W pierwotnym życiu służył trzem pokoleniom rodu Atrydów. Po upadku Arrakin
schwytali go Harkonnenowie i za pomocą osadowej trucizny zmusili, by służył okrutnemu
baronowi.
„Jakże musiałem tego nienawidzić!” – pomyślał.
W owych czasach Thufir był wiekowym weteranem o umyśle wyćwiczonym przez lata
służby i walk... kimś takim jak stary baszar. Młody Thufir bardzo chciał sprostać oczekiwaniom,
że znowu taki będzie.
Nawet tutaj, wysoko nad ziemią, czuł w powietrzu krew. U podstawy wieży tkwili dwaj
tyczkowaci Przewodnicy, których zadaniem było chronić jego i rabbiego przed niebezpiecznymi
Futarami i wypuszczonymi do lasu Dostojnymi Matronami. A może Przewodnicy chcieli mieć
pewność, że dwójka ich gości nie pójdzie w jakieś zakazane miejsce i nie zobaczy czegoś, czego
nie powinna?
Rabbi chodził niespokojnie w tę i z powrotem po platformie i zerkał na rozległy osikowy
gaj. Thufir wystarczająco przeanalizował już zachowania starca, by móc przewidzieć, jak
zareaguje on w dowolnej sytuacji. Przez całe życie rabbi czuł się niesłusznie poniewierany,
zahartował się więc i walczył o swoich ludzi, starając się przy tym, by nie postrzegano go jako
ofiary. Najbardziej ze wszystkiego bał się, by nie traktowano go jako osoby niezdecydowanej,
gdyż cecha ta absolutnie nie przystoi przywódcy.
Teraz wyglądał na oburzonego i rozczarowanego, jakby rozwiewały się jego marzenia o
znalezieniu nowego, doskonałego świata dla uczniów. Czy żydowscy uchodźcy poproszą –
mimo iż nadal Dostojne Matrony mogły przypuszczać ataki na tę planetę – o zgodę na
pozostanie tutaj? Nawet mimo dziwnych zachowań Przewodników i ich bezwzględnych
Futarów, których z powodów religijnych rabbi uważał za odrażających? Jaką decyzję podejmie
starzec, kiedy rozważy wszystkie plusy i minusy?
Thufir był pewien, że ani on, ani inni młodzi ghole, jego towarzysze, nigdy nie
zamieszkaliby tutaj. Ich miejsce było na Itace, przy baszarze i Duncanie Idaho. Byli gotowi
walczyć z wrogiem z zewnątrz. Dlatego przede wszystkim ich wskrzeszono.
Nawet gdyby część uchodźców opuściła statek, by osiedlić się na tej planecie, Duncan
nigdy nie pozwoliłby, by została tutaj Itaka. „Trwanie w bezruchu czyni nas bezbronnymi –
pomyślał Hawat. – Samozadowolenie jest niebezpieczne”. Bez względu na to, jak gościnni mogli
się wydawać Przewodnicy, ta planeta mogła być dla większości pasażerów jedynie przystankiem
w podróży. Chociaż nie zostały mu jeszcze przywrócone wspomnienia, Thufir pozostawał
lojalny wobec osób na statku.
W lesie, pod wieżą, usłyszał warczących Futarów i ostry trzask łamanych gałęzi. Osłonił
dłonią oczy, starając się dostrzec szczegóły w cieniu drzew.
– Nie podoba mi się to. – Rabbi uniósł ręce w geście odganiającym złe moce.
– Trzeba czegoś więcej niż przesądny znak, by powstrzymać tych napastników – rzekł
Thufir.
– Możesz uważać, gholo, że jesteś bezpieczniejszy, bo pewnego dnia zostaniesz
wojownikiem, ale ja walczę na ważniejszej arenie. Moją bronią – jedyną, jakiej potrzebuję – jest
wiara.
Zobaczyli w dole ostrożne ruchy dwóch Futarów skradających się w typowy dla
drapieżników sposób. Thufir uświadomił sobie, co się dzieje – z oddali dobiegały ryki
pozostałych zwierzoludzi zaganiających Dostojną Matronę w to miejsce, by wpadła w pułapkę.
Przez wszczepione urządzenia łączności Przewodnicy stojący na straży u podnóża wieży
otrzymali informacje o przebiegu polowania. Zwrócili skryte za bandyckimi maskami oczy na
platformę.
– Trzy z pięciu Dostojnych Matron zostały zabite! – krzyknął jeden z nich. – Nasi Futarzy
mają sprawdzone umiejętności łowieckie.
Ale dwie śmiertelnie groźne kobiety nadal żyły i jedna z nich właśnie zbliżała się do wieży
obserwacyjnej.
Wypadła spośród drzew z twarzą podrapaną przez chłoszczące ją gałęzie, ze złamaną i
zwisającą bezwładnie lewą ręką i stopami zakrwawionymi od biegu po twardej ziemi. Ale nie
zwolniła ani na chwilę.
Rabbi otrząsnął się z obrzydzeniem i zakrył dłonią oczy.
– Nie będę tego oglądał – powiedział.
Gdy kobieta wpadła na polanę, oglądając się przez ramię, dwóch Futarów wyskoczyło z
ukrycia. Druga para Futarów, biegnąc szybko, zamykała matnię z tyłu. Thufir przechylił się
przez barierkę, by mieć lepszy widok, natomiast rabbi skulił się i cofnął.
Nie zwalniając, Dostojna Matrona pochyliła się i chwyciła zdrową ręką opadłą gałąź.
Obróciła się na pięcie i ze zdumiewającą siłą rzuciła nią jak krzywym, drgającym oszczepem.
Odłupany koniec wbił się w ciało jednego ze skaczących na nią Futarów. Śmiertelnie ranny
osobnik, padł, skowycząc i wierzgając nogami, podczas gdy dziwka odskoczyła w bok.
Rzucił się na nią drugi, mierząc w zraniony bok w nadziei, że wyrwie jej złamaną już rękę
ze stawu. Thufir przekonał się natychmiast, że Dostojna Matrona tylko udawała, iż odniosła
poważną ranę. Jej pozornie złamana ręka wystrzeliła w górę i zacisnęła się na gardle Futara.
Kłapnął szczękami zaledwie centymetry od jej twarzy. Dziwka odepchnęła go z głośnym
stęknięciem. Futar zatoczył się do tyłu i wpadł na srebrzysty pień osiki. Oszołomiony, ciężko
podniósł się na nogi.
Kiedy dopadli do niej pozostali dwaj Futarzy, Dostojna Matrona zerknęła w bok.
Spojrzenie jej pomarańczowych oczu spoczęło na dwóch Przewodnikach trzymających straż
przy wieży. Widocznie desperacja i pragnienie zemsty dodały jej sił, bo ze zdwojoną szybkością
rzuciła się w ich stronę, zostawiając zwierzoludzi z tyłu.
Obaj wysocy, chudzi mężczyźni unieśli ościenie, ale zaskoczyła ich błyskawicznymi
ruchami. Jej stwardniała dłoń wytrąciła im oręż. Rozkoszując się widokiem strachu w oczach
swojej pierwszej ofiary, Dostojna Matrona jednym potężnym ciosem złamała kark
Przewodnikowi, a ten osunął się na ziemię.
Skoczyła na drugiego, ale najbliższy z Futarów przeciął jej drogę, broniąc swojego pana.
Podbiegło dwóch pozostałych; jeden z nich kulał. Spostrzegłszy, że nie zdoła pokonać tych
stworzeń, chwyciła leżący na ziemi oścień i z powrotem wpadła do lasu. Warcząc, Futarzy
pobiegli za nią.
Thufir złapał rabbiego za ramię.
– Szybko! – krzyknął i podszedł do drewnianych schodów. – Może będziemy mogli
pomóc.
Rabbi się zawahał.
– Ale on już nie żyje, a tutaj jest bezpiecznie. Powinniśmy zostać...
– Mam dosyć roli widza! – Thufir puścił się na dół, biorąc po dwa stopnie naraz. Rabbi,
zrzędząc, ruszył za nim.
Kiedy Thufir dotarł na ziemię, ocalały Przewodnik pochylał się nad swoim towarzyszem.
Młodzieniec spodziewał się, że usłyszy, jak tyczkowaty mężczyzna zawodzi z żalu albo krzyczy
ze złości, tymczasem tamten wydawał się bardziej skupiony.
„To niezwykłe – pomyślał Hawat. – Dziwne”.
Z głębi lasu dobiegł mrożący krew w żyłach wrzask, kiedy trzech Futarów znowu osaczyło
Dostojną Matronę. Miotała na nich przekleństwa. Thufir usłyszał trzask, który zabrzmiał jak
odgłos pękającej kości, straszne pomruki, po których rozległ się krótki krzyk... a potem nastąpiła
cisza. Po chwili czułe uszy gholi wychwyciły charakterystyczne dźwięki ucztowania.
Ciężko dysząc, rabbi dotarł do podstawy wieży obserwacyjnej. Tam zatrzymał się,
chwytając się drewnianej poręczy. Thufir podszedł szybkim krokiem do Przewodnika i jego
martwego towarzysza.
– Możemy jakoś pomóc? – zapytał.
Zgarbiony Przewodnik nagle zesztywniał, jakby zapomniał, że na wieży jest dwóch
obserwatorów. Obrócił głowę na długiej szyi i spojrzał na nich. Ciemny pas kładł się cieniem na
jego oczach.
Wtedy Thufir zerknął na leżącego na ziemi zabitego strażnika.
Jego ciało i rysy twarzy zmieniły się... powróciły do normalnego stanu. Nie był już
wysokim i chudym mężczyzną, jego twarz nie była wydłużona i opływowa, nie miał ciemnej
maski wokół oczu. Martwy Przewodnik miał szarawą skórę, ciemne, blisko osadzone oczy i
perkaty nos.
Thufir rozpoznał go na podstawie archiwalnych obrazów – maskaradnik!
Drugi Przewodnik łypnął na nich ze złością, po czym pozwolił, by jego twarz powróciła
do obojętnego stanu. Nie była dłużej ludzka, lecz trupia... i pozbawiona wyrazu. Myśli Thufira
pędziły jak szalone, rozpaczliwie pragnął mieć mentackie zdolności. Przewodnicy byli
maskaradnikami? Wszyscy czy tylko kilku? Walczyli z Dostojnymi Matronami, wspólnym
wrogiem. Wróg. Przewodnicy, maskaradnicy, wróg z zewnątrz...
Ta planeta nie była w ogóle taka, jaka się wydawała.
Szybko zerknął na rabbiego. Starzec widział to samo i chociaż przerażenie i zaskoczenie
sprawiły, że zamarł na chwilę, zdawał się wyciągać ten sam wniosek.
Przewodnik podniósł się i ruszył ku nim z ościeniem wstrząsowym.
– Lepiej uciekajmy – powiedział Thufir.
Pochopnie podejmowane działania naszych rzekomych panów mogą wprowadzić zamęt w
najsubtelniejszych nawet planach. Czy nie zakrawa to na ironię, kiedy twierdzą, że to
maskaradnicy są niezaradni i zmienni?
– Khrone, przesłanie do miriadów maskaradników
Siedząc w odbudowanym kaladańskim zamku, Khrone pociągał za sznurki, odgrywał
swoje role i przesuwał pionki na planszy prowadzonej przez siebie gry. Maskaradnicy
manipulowali Ixanami, Gildią, KHOAM i zbuntowanymi Dostojnymi Matronami, które wciąż
rządziły Tleilaxem. Pokonali już wiele etapów na drodze do sukcesu. Khrone podróżował
wszędzie, gdzie był potrzebny, wszędzie, gdzie go wezwano, ale zawsze wracał do swoich
cennych gholi. Do barona i Paolo. Praca trwała.
Rok po roku grupa wzmocnionych mechanicznymi elementami obserwatorów słała
raporty do znajdujących się daleko staruszków. Mimo postępującej degeneracji ich ciał
wykazywali niesamowitą cierpliwość, lecz nadal nie mogli znaleźć niczego, za co można by go
zganić. Posklecani z różnych części obserwatorzy nieustannie śledzili Khrone’a, ale nigdy
niczego nie odkryli. Nawet ci szkaradni szpiedzy nie wiedzieli wszystkiego.
Wezwanie z wieży zamkowej przerwało mu pracę i skupienie. Khrone wspiął się po
kamiennych schodach, by się dowiedzieć, czego chcą od niego ci szpiedzy. Kiedy powołali się
na swoich panów, nie mógł odmówić... jeszcze nie. Musiał jeszcze przez pewien czas
zachowywać pozory, dopóki nie ukończy tej części swojego przedsięwzięcia.
Wiedział, że staruszek i staruszka doceniają mądrość jego alternatywnego planu. Ich
starania, by znaleźć zaginiony statek pozaprzestrzenny, stale zawodziły, więc podążanie inną
drogą do celu, jakim było uzyskanie ich Kwisatz Haderach – gholi Paolo – miało sens.
Ale czy para staruszków ma tyle czasu, ile trzeba na przebudzenie tego dziecka? Paolo
miał dopiero sześć lat, zatem należało poczekać jeszcze co najmniej kilka, nim Khrone będzie
mógł rozpocząć proces przywracania mu wspomnień, nasączając go przyprawą i przygotowując
do tego, co było jego przeznaczeniem. Odlegli panowie postawili żądania i sporządzili
harmonogram ich realizacji. Według skąpych doniesień posklecanych z różnych części
obserwatorów, staruszkowie byli zdecydowani wysłać wkrótce swą ogromną flotę i rozpocząć
podbój wszystkiego bez względu na to, czy Kwisatz Haderach jest już gotowy czy nie...
Szkaradni emisariusze czekali na Khrone’a w kamiennym milczeniu na szczycie wieży.
Kiedy dotarł do końca krętych schodów, odwrócili się do niego, poruszając jak zacinające się
roboty.
Khrone wsparł się pod boki.
– Opóźniacie moją pracę – powiedział.
Głowa jednego z wysłanników przechylała się gwałtownie z boku na bok, jakby jego
komórki nerwowe wysyłały sprzeczne impulsy powodujące skurcze mięśni szyi i barków.
– Tej wiadomości... nie możemy dostarczyć... dostarczyć tej wiadomości... sami. –
Zacisnął kościstą dłoń w pięść. Z rurek dobiegał bulgot. – Dostarczyć wiadomości.
– O co chodzi? – Maskaradnik skrzyżował ramiona na piersi. – Muszę kończyć pracę dla
naszych panów.
Główny wysłannik rozłożył szeroko ręce w zapraszającym geście. Pozostali mechanicznie
wzmocnieni mężczyźni tkwili nieruchomo, przypuszczalnie rejestrując każdy jego ruch. Khrone
wszedł do otoczonego galeryjką pomieszczenia i blade straszydła cofnęły się pod ścianę.
Zmarszczył brwi.
– Co to ma...
Nagle granice jego pola widzenia się zamazały i ściany wieży stały się niewyraźne.
Rzeczywistość wokół niego się zmieniła. Najpierw Khrone zobaczył eteryczną sieć, pasma
tachionów łączące się w nieskończony łańcuch. Potem znalazł się w innym miejscu, w symulacji
symulacji.
Usłyszał stukot kopyt, skrzypienie i turkot drewnianych kół i poczuł fetor obornika.
Obróciwszy się w prawo, ujrzał staruszka i staruszkę siedzących na wozie, który ciągnął szary
muł. Zwierzę wlokło się ospale, z nieskończoną cierpliwością. Wydawało się, że nikomu nigdzie
się nie spieszy.
Maskaradnik musiał ruszyć za wozem, który wyładowany był melonami. Ich
oliwkowozieloną skórkę pokrywały plamy układające się w barwny deseń. Rozejrzał się,
usiłując zrozumieć metaforyczne znaczenie tego świata z sennych marzeń. Droga prowadziła do
widocznych w oddali stłoczonych budynków o geometrycznych kształtach, które zdawały się
poruszać i pływać niczym ogromne, żywe miasto. Kanciaste budowle wyglądały jak wzory na
płytce obwodu drukowanego.
Na pierwszym planie, obok staruszki, siedział na koźle staruszek, niedbale trzymając
skórzane lejce. Spojrzał na Khrone’a.
– Mamy wiadomość. Twój czasochłonny projekt nie ma już znaczenia. Nie potrzebujemy
już ani ciebie, ani twojego barona Harkonnena, ani gholi Paula Atrydy, którego dla nas
wyhodowałeś.
– Innymi słowy – wtrąciła się staruszka – nie musimy czekać wiele lat na twojego
alternatywnego kandydata na Kwisatz Haderach.
Mężczyzna popędził lejcami muła, ale zwierzę zignorowało to.
– Czas skończyć z całym tym majsterkowaniem – rzekł.
Khrone szedł obok wozu.
– Co chcecie przez to powiedzieć? Jestem już blisko...
– Dziewiętnaście lat statek pozaprzestrzenny wymykał się z naszych misternie utkanych
sieci, ale w końcu dopisało nam szczęście. Zastawiliśmy prymitywną pułapkę – była to sztuczka
w starym stylu – i wkrótce statek ze wszystkimi, którzy są na jego pokładzie, znajdzie się w
naszych rękach. Będziemy mieli to, czego potrzebujemy, bez uciekania się do twojego
alternatywnego Kwisatz Haderach. Twój plan jest już nieaktualny.
Maskaradnik zacisnął zęby, starając się nie okazać niepokoju.
– Jak znaleźliście ten statek po upływie takiego czasu? Moi maskaradnicy...
– Przyleciał na naszą planetę Przewodników i teraz ich mamy. – Staruszek uśmiechnął się,
ukazując idealnie białe zęby. – Niedługo zatrzaśniemy pułapkę.
Kobieta pochyliła się na koźle.
– Gdy będziemy mieli ten statek i jego pasażerów, to, czego – jak mówi matematyczna
przepowiednia – potrzebujemy, znajdzie się pod naszą kontrolą – powiedziała. – Wszystkie
nasze przewidywania na poziomie prekognicji pokazują, że na pokładzie jest Kwisatz Haderach.
Podczas Kralizeku stanie u naszego boku.
– Nasze potężne floty rozpoczną niebawem szeroko zakrojoną ofensywę przeciw światom
Starego Imperium – dodał staruszek. – Tak długo na to czekaliśmy. – Znowu smagnął muła
lejcami. Miał zadowoloną z siebie minę.
Kąciki pomarszczonych ust staruszki uniosły się w przepraszającym uśmiechu.
– Dlatego, Khrone, twój czasochłonny i kosztowny plan jest już po prostu niepotrzebny.
Przerażony zmiennokształtny podskoczył dwa kroki naprzód, by dotrzymać tempa
wozowi.
– Nie możecie tego zrobić! Obudziłem już wspomnienia barona, a ghola Paolo jest
perfekcyjny i idealnie nadaje się do naszych celów.
– To spekulacje. Już go nie potrzebujemy – powtórzył staruszek. – Kiedy schwytamy ten
statek pozaprzestrzenny, będziemy mieli Kwisatz Haderach.
Jakby wręczając mu nagrodę pocieszenia, kobieta sięgnęła do tyłu, wybrała mały melon i
wyciągnęła rękę z nim do Khrone’a.
– Miło było z tobą pracować – powiedziała. – Proszę, masz melon.
Wziął go, zmieszany i zaniepokojony. Iluzoryczny świat wokół niego zamigotał i obraz
zaczął się rozmywać, aż w końcu zniknął i Khrone znalazł się z powrotem w pokoju na wieży.
Stał z pustymi rękami, trzymając nieistniejący melon.
Stwierdził, że stoi na parapecie na szczycie wysokiej wieży, a jego stopy znajdują się na
samym jego brzegu. Okna z plazowymi szybami były otwarte i w twarz uderzył go silny
podmuch wiatru znad morza. Urwisko, na widok którego wywracał się żołądek, opadało stromo
do poszarpanych skał na linii przyboju. Jeszcze pół kroku, a spadłby i roztrzaskał się na nich.
Machnął rękami do tyłu, zachwiał się i z zawstydzającym brakiem gracji spadł na
kamienną posadzkę.
Z boku przyglądali mu się zimno wzmocnieni mechanicznie wysłannicy. Khrone z dużym
wysiłkiem zachował spokój. Nawet się nie odezwał do stojących pod ścianą monstrów, lecz po
prostu wyszedł z pomieszczenia.
Bez względu na to, co powiedziała para staruszków, nie zostawi swoich planów, dopóki
ich nie dokończy.
Dla zaprawionego w bojach wojownika każda bitwa jest ucztą. Zwycięstwem trzeba się
delektować jak najwyborniejszym winem albo najwymyślniejszym deserem. Porażka smakuje
jak zepsute mięso.
– nauki mistrzów miecza z Ginaza
Sześćdziesiąt statków podchodziło do lądowania w centrum Bandalongu, gdzie będzie na
nie czekała Hellica. Murbella była pewna, że Najwyższa Matrona zamierzała rozkoszować się tą
konfrontacją, pobawić się przeciwniczką, którą uważała za gorszą od siebie. Samozwańcza
królowa spodziewała się, że nowe zgromadzenie żeńskie zachowa się w sposób typowy dla Bene
Gesserit, proponując dyskusję i negocjacje. Dla niej będzie to gra.
Tymczasem Murbella nie była typową Bene Gesserit. Miała w zanadrzu niespodziankę dla
Najwyższej Matrony. Prawdę mówiąc, kilka niespodzianek.
Siły naziemne Helliki znacznie przeważały liczebnie nad oddziałami znajdującymi się w
sześćdziesięciu statkach krążących nad pałacem. Dziwki spodziewały się kulturalnego
zachowania Matki Dowodzącej, protokołu dyplomatycznego, ambasadorskich uprzejmości.
Murbella już wcześniej doszła do wniosku, że byłaby to strata czasu. Janess, Kiria i pozostałe
siostry, które przeniknęły do miasta w dole, wiedziały, co mają robić.
Na dany znak, dokładnie w chwili, kiedy eskadra towarzysząca Murbelli przygotowywała
się do lądowania w „pułapce” zastawionej przez Najwyższą Matronę, siedem głównych
budynków Bandalongu stanęło w płomieniach. Fale uderzeniowe roztrzaskały mury, obracając
stanowiska Dostojnych Matron w perzynę. Kilka minut później trzy bomby zamieniły w obłoki
pary dziesiątki statków w porcie kosmicznym.
Zanim oszołomione dziwki zgromadzone wokół pałacu doszły do siebie na tyle, by
spróbować zestrzelić jej eskortę, Murbella krzyknęła przez komlinię:
– Walkirie, do ataku!
Statki zaczęły bombardowanie, ścierając w proch siły obronne, które otaczały siedzibę
Najwyższej Matrony. Z konieczności Murbella zarządziła, że Bandalong można spisać na straty.
Hellica i jej buntowniczki były niebezpiecznymi podżegaczkami, które trzeba było zniszczyć i
koniec. Dziwki w dole wpadły w amok i kręciły się jak szerszenie wokół palącego się gniazda.
Wtedy baszarka Wikki Aztin rzuciła do ataku następną, potężniejszą falę statków. Drugi,
niewidoczny dotąd transportowiec Gildii wyłączył pole pozaprzestrzenne i pojawił się nagle
obok olbrzymiego liniowca pilotowanego przez Edryka. Z jego ładowni wyleciało dwieście
jednostek z walkiriami i pomknęło na pole bitwy.
Do czasu jej zniszczenia Richese regularnie dostarczała nowemu zgromadzeniu żeńskiemu
uzbrojenie i zbudowane zgodnie ze specjalnymi instrukcjami statki. Chociaż większa część
ogromnej floty została zamieniona w żużel wraz z zakładami zbrojeniowymi, kapituła
dysponowała siłą ognia aż nadto wystarczającą do skruszenia ostatniej twierdzy Dostojnych
Matron.
Baszarka Aztin poprowadziła grupy statków do precyzyjnych uderzeń na strategiczne cele
i kluczowe obiekty, których współrzędne podał w tajnych raportach oddział
rozpoznawczo-dywersyjny. Janess włączyła własne komlinie i ze swojej kryjówki koordynowała
działania sabotażystek z atakami oddziałów desantowych.
Kiedy chmary innych wojowniczek zgromadzenia rozsypały się wachlarzem po mieście i
jego okolicach, Dostojne Matrony rzuciły się do organizowania obrony przed prowadzonym na
tak szeroką skalę i tak starannie zaplanowanym atakiem.
Matka Dowodząca wylądowała ze swoimi walkiriami obok pałacu. Murbella rozmieściła
transportowce wojskowe w taki sposób, że utworzyły szczelną blokadę budynku. Jej odziane na
czarno wojowniczki wysypały się z nich i otoczyły jarmarcznie wyglądający gmach.
Uśmiechając się pod nosem, Murbella ruszyła naprzód, by zabić Najwyższą Matronę.
Żadnych jeńców. Był to jedyny sposób, żeby zakończyć ten konflikt.
W towarzystwie walkirii Matka Dowodząca wkroczyła przez główne wejście. Dostojne
Matrony w purpurowych trykotach i pelerynach rzuciły się, by zatrzymać najeźdźcę, ale
wojowniczki zgromadzenia szybko je pokonały.
Znalazłszy się w pałacu, jej grupa przeszła obok bulgoczącej fontanny, z której tryskała
ciecz koloru i zapachu krwi. Posągi Dostojnych Matron przebijały mieczami nieruchome Bene
Gesserit, z ran ofiar ciekł do basenu fontanny szkarłatny płyn. Murbella ostentacyjnie
zignorowała te groteskowe rzeźby.
Matka Dowodząca bezbłędnie znalazła drogę do sali tronowej. Weszła tam pewnym siebie
krokiem w otoczeniu straży przybocznej, jakby była władczynią Tleilaxa. Jednak wniosek, że
znacznie lepsze od Dostojnych Matron siostry zwyciężyły, byłby przedwczesny. Studiując
przebieg bitwy pod Węzłem, Murbella przekonała się, że nawet baszar Miles Teg dał się zwieść
przekonaniu, iż odniósł zwycięstwo, które przyszło nazbyt łatwo. Postawiła swoje umysł i ciało
w stan najwyższej czujności i gotowości. Dostojne Matrony potrafiły przekuć klęskę w
zwycięstwo.
Siedząc dumnie na wysokim tronie, nieskruszona Hellica oczekiwała ich, jakby wciąż
panowała nad sytuacją.
– Miło z twojej strony, że złożyłaś mi wizytę – powiedziała. Uzurpatorka ubrana była w
czerwono-żółto-niebieski kostium, który wydawał się bardziej odpowiedni dla artysty
cyrkowego niż dla władczyni planety. Jasnoblond włosy miała splecione w ciasny kok
przystrojony bezcennymi klejnotami i ostrymi, ozdobnymi szpilkami. – Jesteś odważna, skoro
tutaj przyszłaś. I głupia.
Murbella śmiało podeszła do tronu.
– Wydaje mi się, Hellico, że twoje miasto płonie – odparła. – Powinnaś była przyłączyć
się do nas, byśmy razem stawiły czoło nadciągającemu wrogowi. I tak umrzesz. Czy nie lepiej
zginąć, walcząc z rzeczywistym wrogiem?
Najwyższa Matrona roześmiała się gromko.
– Tego wroga nie można pokonać! Właśnie dlatego bierzemy, co chcemy, a potem
przenosimy się na inne żyzne ziemie, nim przybędą jego forpoczty. Jeśli jednak twoje
czarownice chcą rozproszyć jego uwagę bezcelowymi bitwami, z zadowoleniem powitamy tę
zwłokę, bo będziemy mogły łatwiej mu się wymknąć.
Murbella nie rozumiała, co Hellica zamierza osiągnąć, dlaczego zebrała buntowniczki,
wciągając je w wyniszczający konflikt, w którym nie mogła wygrać żadna ze stron. Enklawy
agresywnych kobiet wyrządziły wiele szkód – Richese była tylko najstraszniejszym przykładem
– osłabiających ludzkość. W jakim celu?
– Byłyśmy prawie gotowe do opuszczenia Tleilaxa. Teraz stoisz mi na drodze. –
Najwyższa Matrona wstała, po czym przyjęła postawę bojową.
– Kiedyś mogłabym się postarać reedukować cię – odparła Murbella. – Dzisiaj widzę, że
byłby to próżny wysiłek.
Patrząc twardo na piękną kobietę, wyobraziła sobie Hellicę martwą, powaloną u stóp
podwyższenia, na którym stał tron. Widziała to tak wyraźnie, jakby miała dar jasnowidzenia.
Była to klasyczna metoda mistrzów miecza.
Na peryferiach swojego pola widzenia zauważyła poruszające się cienie, postaci
przemykające ukradkiem po obrzeżach sali tronowej. Pojawiły się dziesiątki Dostojnych Matron.
Zasadzka. Ale nie było mowy, żeby im się to udało. Jej walkirie czekały na tę pułapkę, ostatnią,
desperacką próbę zmiany losów bitwy. Doskonale przygotowane do walki, mając przewagę
liczebną, zwróciły się przeciw nim i rzuciły do boju. W górze przelatywały z rykiem silników,
od którego trząsł się cały pałac, eskadry szturmowe baszarki Aztin.
Murbella wbiegła po stopniach podwyższenia, a Hellica przeskoczyła przez poręcz tronu.
Zwarły się niczym zderzające się asteroidy, ale Murbella, stosując opracowaną przez
starożytnych mistrzów miecza technikę zmiany kierunku natarcia, przeniosła ciężar ciała na nogę
zakroczną i pociągnęła Hellicę na posadzkę.
Turlając się po kamiennych płytach w lawinie śmiertelnych ciosów i bloków, Matka
Dowodząca i samozwańcza królowa zmagały się ze sobą. Murbella wyżłobiła paznokciem długą
rysę w policzku Helliki, ta zaś odpowiedziała uderzeniem czołem w głowę, oszałamiając ją na
wystarczająco długo, by się jej wyrwać.
Poderwawszy się na nogi, przeciwniczki odsunęły się od siebie, po czym Najwyższa
Matrona zademonstrowała niekonwencjonalne techniki walki, odmienne od wszystkiego, co
Murbella pamiętała ze szkolenia, które przeszła jako Dostojna Matrona. Zatem Hellica jednak
uczyła się... albo się zmieniła.
W reakcji na to Murbella zmieniła tempo i szukała sposobności do uderzenia, ale jej
rywalka poruszała się niespodziewanie szybko. Zadała cios tak błyskawicznie, że Matka
Dowodząca nie zdążyła zrobić uniku. Otrzymała potężne kopnięcie w lewe udo, ale nie padła.
Zablokowała receptory nerwowe, uśmierzając przeszywający ból, po czym rzuciła się do ataku.
Dostojna Matrona walczyła z odruchową gwałtownością, siłą i szybkością. Murbella
również posiadała te cechy, połączone jednak z finezją dawno zapomnianej sztuki walki
mistrzów miecza oraz najlepszymi umiejętnościami Bene Gesserit. Kiedy przestawiła swój
umysł i zmieniła podejście, Najwyższa Matrona nie miała żadnych szans.
Przewidując swoją – nieoczekiwaną dla Helliki – reakcję, Murbella zaplanowała ciąg
posunięć i kontrposunięć na parę sekund naprzód. Brak schematu w stylu walki Najwyższej
Matrony był w rzeczywistości schematem, jeśli spojrzało się na to z szerszej perspektywy.
Murbella nie potrzebowała miecza, prawdę mówiąc, nie potrzebowała żadnej broni. Wystarczyło
jej własne ciało.
Mimo powodzi ruchów Najwyższej Matrony – parad, kopnięć i ciosów – Murbella
dostrzegła jej słaby punkt. Gdy to ujrzała, atak był już tylko postawieniem kropki nad „i”. Akcja
zakończyła się sukcesem w momencie, kiedy ją przeprowadziła.
Jej prawa stopa znalazła lukę w obronie Helliki i z siłą kafara uderzyła ją tuż pod żebra,
prosto w serce. Oczy Dostojnej Matrony rozszerzyły się, a usta rozwarły do przekleństwa, które
już z nich nie popłynęło. Padła jak ścięta u podstawy podwyższenia, dokładnie tak, jak parę
chwil wcześniej zobaczyła to w wyobraźni Murbella.
Ciężko dysząc, Matka Dowodząca odwróciła się i zmierzyła wzrokiem garstkę żywych
jeszcze Dostojnych Matron, które zmagały się z walkiriami. Na kamiennych płytach leżało wiele
rozrzuconych ciał w jaskrawych trykotach i dużo mniej sióstr.
– Stać! Teraz ja jestem waszą Najwyższą Matroną!
– Nie podążamy za czarownicami! – warknęła z oburzeniem jedna z dziwek, ocierając
krew z ust, gotowa do podjęcia walki. – Nie jesteśmy głupie.
Murbella zauważyła kątem oka, że martwa Najwyższa Matrona zaczyna się zmieniać.
Odwróciła się do swojej ofiary i zobaczyła niesamowitą transformację. Twarz Helliki zwiotczała
i stała się szarobiała, jej oczy się zapadły, włosy skręciły i skróciły. To coś, co było
samozwańczą królową, rozkładało się teraz w jarmarcznym stroju. Perkaty nos, malutkie usta,
czarne guziki oczu.
Myśli Murbelli pędziły jak szalone. Wykorzystała moment zdumienia i niedowierzania.
– Za to podążałyście bez skrupułów za maskaradnikiem! – krzyknęła. – No i kto jest teraz
głupi? Ile jeszcze z was jest maskaradnikami?
Chociaż walczyły z walkiriami, pozostałe Dostojne Matrony dostrzegły istotę o twarzy bez
wyrazu, która była Hellicą. Wiele dziwek zatrzymało się, patrząc w osłupieniu na trupa.
– Najwyższa Matrona!
– Ona nie jest człowiekiem!
– Przyjrzyjcie się waszej przywódczyni – rozkazała Murbella i wystąpiła dumnie do
przodu. – Słuchałyście rozkazów umieszczonego wśród was maskaradnika. Zostałyście oszukane
i zdradzone!
Już tylko jedna Dostojna Matrona kontynuowała z furią walkę. Walkirie wkrótce posłały
ją na tamten świat i Murbella wcale nie była zaskoczona, kiedy poległa dziwka przemieniła się w
drugiego maskaradnika.
Tutaj i na Gammu – jak szeroko rozprzestrzeniła się ta podstępna infiltracja?
Prowokacyjne działania służyły w jakiś sposób raczej maskaradnikom niż dziwkom. Czy był to
spisek uknuty przez Utraconych Tleilaxan, czy też jego korzenie sięgały jeszcze głębiej? Dla
kogo naprawdę walczyli maskaradnicy? Czyżby byli awangardą wroga, wysłaną już do Starego
Imperium dla oceny i osłabienia celu?
Te wszystkie enklawy buntowniczek, zarzewia niezgody i agresji, które wysysały siły
nowego zgromadzenia żeńskiego. Czyżby była to część intrygi obliczonej na osłabienie obrony
ludzkości? Napuszczanie ludzi na siebie, zabijanie doskonałych wojowników, by uczynić Stare
Imperium bezbronnym, aby później mógł wkroczyć wróg i łatwiej dokończyć dzieło?
W mieście skończyły się główne walki i do sali tronowej napływało coraz więcej walkirii,
by umocnić panowanie nad jarmarcznie ozdobionym pałacem. W różnych miejscach
Bandalongu pozostałe jeszcze zwolenniczki Helliki walczyły na śmierć i życie, podczas gdy
liniowiec Gildii wisiał na stacjonarnej orbicie, obserwując bitwę z bezpiecznej odległości.
Córka Murbelli, Janess, poobijana, ale z promiennym wzrokiem, oznajmiła:
– Matko Dowodząca, pałac jest nasz.
Wróg twojego wroga niekoniecznie jest twoim przyjacielem. Może cię nienawidzić tak samo jak
każdy inny rywal.
– wniosek Hawata dotyczący strategii
Polowanie się skończyło i wszystkie Dostojne Matrony zostały zabite, więc Sziena i Teg
zeszli drewnianymi schodami z wieży obserwacyjnej. Było to dla nich jednocześnie
emocjonujące i niepokojące przeżycie. Sziena wyczuwała, że młody baszar zmaga się z
nurtującymi go pytaniami i podejrzeniami oraz z nasuwającymi mu się wnioskami, ale nie mógł
dać im głośno wyrazu, gdyż usłyszeliby to strażnicy.
Przewodnicy zbierali się przy swoich Futarach na zasłanej liśćmi polanie, gdzie na oczach
Szieny i Tega została rozerwana na strzępy ostatnia Dostojna Matrona. Hrrm i czarno pręgowany
Futar walczyli o tę zdobycz, ale potem wspólnie ją powalili.
Było to przyprawiające o zawrót głowy starcie. Obaj Futarzy krążyli wokół dziwki,
atakując ją i robiąc uniki przed jej rękami i nogami. Kiedy wyskoczyła wysoko, by kopnąć, Hrrm
wyciągnął rękę, złapał ją pazurami za kostkę, jak rybę na haczyk, i trzasnął nią o poszycie.
Wtedy rzucił się na nią Czarna Pręga i rozszarpał jej gardło. Szkarłatne krople spryskały złoty
dywan liści.
Sziena i Teg stanęli obok Futarów, przyglądając im się z zimną, ostrożną fascynacją.
Poznawszy Szienę, Hrrm uśmiechnął się do niej zakrwawionymi ustami, jakby oczekiwał, że do
niego podejdzie i podrapie go po plecach. Wyczuwała jego potrzebę akceptacji i od lat była
jedyną osobą, która mu ją okazywała. Chociaż w lesie byli teraz Przewodnicy, jego panowie,
powiedziała:
– Świetna robota, Hrrm. Jestem z ciebie dumna.
Z głębi jego gardła dobiegł dudniący pomruk. A potem zanurzył twarz w bladym ciele
Dostojnej Matrony i wyrwał zębami kolejny kawał mięsa. Sziena nie zauważyła pozostałych
trzech Futarów ze statku pozaprzestrzennego, ale wiedziała, że i oni musieli brać udział w
polowaniu.
Makabrycznej scenie przyglądało się czterech tyczkowatych tubylców, włącznie z
Głównym Przewodnikiem. Byli wyraźnie zadowoleni z pracy tych stworzeń.
– Teraz widzicie uczucia, jakie żywimy do Dostojnych Matron – powiedział Orak Tho.
– Nigdy w to nie wątpiliśmy – odparła Sziena. – Ale nadciąga inny wróg, ten, którego
sprowokowały dziwki. Ten wróg jest o wiele groźniejszy.
– Groźniejszy? Skąd o tym wiesz? – zapytał Główny Przewodnik. – A jeśli nie ma się
czego bać ze strony tego innego wroga? Może źle go zrozumiałaś.
Sziena zauważyła, że Przewodnicy nieznacznie zamykają wokół nich pierścień. Teg
również to wychwycił, ale nie pokazał nic po sobie.
Stojący pośród krwawych szczątków ofiary polowania Orak Tho zaskoczył ich, zmieniając
temat.
– A teraz, kiedy pokazaliśmy naszą dobrą wolę, chciałbym zwiedzić wasz statek
pozaprzestrzenny. Zabiorę grupę Przewodników, żeby też go obejrzeli.
Teg przekazał Matce Wielebnej ledwo zauważalne ostrzeżenie.
– To faktycznie coś, co powinniśmy rozważyć – odparła Sziena – ale musimy to najpierw
omówić z naszymi towarzyszami. Mamy im dużo do powiedzenia o waszej gościnności i o tym
wszystkim, co nam pokazaliście.
– Mamy tylko małą lichtugę – dodał Teg, starając się nie okazać zaniepokojenia. –
Będziemy musieli załatwić dla was transport.
– Mamy własne statki.
Główny Przewodnik odwrócił się, jakby decyzja już zapadła. Teg i Sziena wymienili
szybkie spojrzenia. Własne statki? Przewodnicy powiedzieli już, że mają wystarczająco
nowoczesne skanery, które odkryły Itakę na orbicie. Ta cywilizacja była dużo bardziej
zaawansowana technicznie, niż się wydawało na pierwszy rzut oka.
Odór Przewodników, rozlanej krwi i zalatujących piżmem Futarów łączył się z zapachem
lasu, tworząc mieszaninę dezorientujących i niepokojących woni. Sziena wykryła też słabą, ale
dobrze jej znaną nutę nieuzasadnionego napięcia. Hrrm i Czarna Pręga, przykucnięci przy w
połowie zżartym trupie Dostojnej Matrony, podnieśli głowy, wyczuwając, że coś jest nie w
porządku. Obaj Futarzy wydali gardłowe pomruki.
– Czy rabbi i Thufir Hawat wkrótce do nas dołączą? – przerwała Sziena Głównemu
Przewodnikowi.
– Zawiadomię swoich ludzi – kontynuował Orak Tho, jakby nie usłyszał pytania. – Jestem
pewien, że wasi towarzysze się zgodzą. Zrobimy to tak sprawnie, jak to tylko możliwe.
Stojący obok Przewodnicy zesztywnieli. Ich ruchy były nieznaczne, ale Sziena zauważyła,
że powoli sprężają się do walki, przyciskając łokcie do ciała i ustawiając stopy do skoku.
„Zamierzają nas zaatakować!” – pomyślała.
– Miles! – krzyknęła.
Młody baszar wyprowadził tak szybki cios, że dla nieuzbrojonego oka było to tylko
mignięcie. Sziena pochyliła się, wbiła dłoń w twarz drugiego Przewodnika i rzuciła się w bok.
Teg uderzył jednego z mężczyzn w środek piersi z siłą wystarczającą do zatrzymania jego
serca – była to starożytna, ale śmiertelnie skuteczna technika walki Bene Gesserit. Sziena złapała
innego Przewodnika za długie przedramię i szarpnąwszy je do tyłu, złamała mu kość powyżej
łokcia. Z gąszczu osik wypadli susami, jak drapieżniki, następni Przewodnicy.
Tubylcy walczyli z wyraźnym zamiarem zabicia ich. Nie żądali nawet od Szieny i Tega,
by się poddali.
„Ale co zrobią, kiedy nas zabiją? – przemknęło przez myśl Szienie. – Jak dostaną się na
statek, jeśli tego właśnie chcą?”
Chociaż było ich tylko dwoje, opierali się napaści. Jak długo jednak zdołają?
Nagle zaatakował Hrrm – burza mięśni i pazurów – uderzając nie na nią czy na baszara,
lecz na Głównego Przewodnika. Orak Tho otworzył usta ze zdumienia, ale Hrrm nie przestał.
Ten Futar wyrwał się z oków warunkowania. Powalił Przewodnika, warcząc: „Sziena!”. W szale
pochylił się nad mężczyzną, zatopił zęby w jego długiej szyi i szarpnąwszy w bok, rozerwał mu
gardło.
Hrrm, który nie wiedział nic o polityce ani o sojuszach, walczył z drugim
zwierzoczłowiekiem i bronił Szieny przed Przewodnikami. Zrobił to dla niej.
Wszystko rozegrało się w ciągu kilku sekund. Kiedy Futar podniósł się znad swojej ofiary,
Orak Tho się zmienił. Jego martwa twarz przybrała nieludzkie rysy maskaradnika. Drugi
Przewodnik, którego zabił Teg, też się zmienił. Maskaradnicy!
W przeszłości Sziena zawsze wierzyła w swoją zdolność rozpoznawania
zmiennokształtnych po charakterystycznych feromonach, ale nowi maskaradnicy byli
wytworami dużo wyższej klasy, często niewykrywalnymi nawet dla Bene Gesserit. Tyle
wiedziała jeszcze przed opuszczeniem Kapitularza.
Elementy układanki zgrabnie dopasowały się do siebie. Jeśli ci Przewodnicy byli
maskaradnikami nowej generacji, to nie byli sojusznikami, lecz wrogami. To, że zarówno oni,
jak i Bene Gesserit nienawidzili Dostojnych Matron, niekoniecznie oznaczało, że łączy ich
wspólna sprawa.
Czarno pręgowany Futar skoczył z rykiem na zdrajcę Hrrma. Obaj utworzyli wirujące
kłębowisko, w którym błyskały kąsające zęby i młóciły zakończone pazurami kończyny. Sziena
nie mogła w żaden sposób pomóc Hrrmowi, odwróciła się więc, by stawić czoło kolejnemu
zagrożeniu.
Do postaci maskaradników powróciło też kilku mężczyzn o twarzach, które poprzednio
wyglądały, jakby ukryte były za bandyckimi maskami. Nie zadawali już sobie trudu trwania w
przebraniach. Wyglądało na to, że wszyscy Przewodnicy są maskaradnikami.
Orak Tho chciał się dostać na pokład statku pozaprzestrzennego i teraz powód tego stał się
oczywisty – Przewodnicy zamierzali przechwycić Itakę. Dla wroga! Wrogowi z zewnątrz zawsze
zależało na schwytaniu tego statku. To dlatego Główny Przewodnik tak się palił do zabicia ich.
Maskaradnicy mogliby łatwo zająć miejsce Szieny i Tega, przejmując nie tylko ich wygląd, ale
również pamięć i cechy osobowości, a wtedy – działając od środka – osiągnęliby to, czego nie
udało się dokonać łowcom działającym z oddali. Musiała ostrzec Duncana!
Uderzyła kolejnego Przewodnika, odrzucając go w stronę jego kamratów. Teg walczył u
jej boku, a tymczasem jego mentacki umysł przetwarzał te same dane, była więc pewna, że
doszedł do identycznych wniosków.
– Oni wszyscy są powiązani: staruszek i staruszka, sieć, Przewodnicy i maskaradnicy –
powiedział. – Uciekajmy stąd. Jedno z nas musi przeżyć!
Sziena znała jeszcze jedną straszną prawdę.
– Thufir i rabbi prawdopodobnie nie żyją. Właśnie dlatego Przewodnicy nas rozdzielili.
Żeby łatwiej nas zabić.
Spomiędzy wysokich osik wyskoczyło jeszcze dwóch Futarów i rzuciło się w wir walki,
instynktownie zwracając się przeciw Hrrmowi. Było niepojęte, że Futar zaatakował
Przewodnika! Sziena nie widziała szans na to, by we dwoje mogli pokonać wszystkich
przeciwników. Hrrm nadal walczył, ale i on nie wytrwa długo. Właśnie się poderwał, chwycił
Czarną Pręgę za kark i zatopiwszy pazury w jego gardle, wyrwał mu krtań – krwawy, żylasty
ochłap. Chociaż uchodziło z niego życie, pręgowany zwierzoczłowiek nie przestawał gryźć.
Potem Hrrm padł pod naporem dwóch świeżo przybyłych Futarów. Cała trójka kotłowała się jak
jedna prychająca masa pazurów i porozdzieranej ich ciosami owłosionej skóry.
Po kilku chwilach jeden z Futarów rzucił się na nią i na Tega.
– Miles! – krzyknęła i z całej siły uderzyła w twarz Przewodnika, który osunął się na
ziemię.
Teg nagle zmienił się w rozmazaną plamę, poruszając się z taką szybkością, że przestała
go widzieć. Było zupełnie tak, jakby nagle przez las przeszedł wicher. Wszyscy otaczający ich
Przewodnicy padli niczym ścięte drzewa. Sziena ledwie zdążyła mrugnąć.
Teg pojawił się przy niej, ciężko dysząc. Wyglądał na kompletnie wyczerpanego.
– Biegnij ze mną – powiedział. – Na lichtugę. Ruszamy!
Pytania, które cisnęły jej się na usta, mogły poczekać. Ruszyła za nim. Hrrm pozwolił jej
wystarczająco zyskać na czasie i nie mogła pozwolić, by jego ofiara poszła na marne.
Za sobą słyszeli odgłosy innych Futarów, trzask zaścielających ziemię uschniętych liści i
gałązek pod ich dłońmi i stopami. Czy trzej pozostali Futarzy, którzy byli na statku, pomogą jej
tak jak Hrrm? Nie mogła na to liczyć. Widziała, jak powalili zaprawione w bojach Dostojne
Matrony, i nie sądziła, by miała wielkie szanse w walce z tyloma zwierzoludźmi.
Bez wątpienia przy drewnianych wieżach mieszkalnych będzie na nich czekało więcej
Przewodników. Część z nich otoczyła już prawdopodobnie lichtugę. W jakim stopniu
skoordynowany był plan Oraka Tho? Czy wszyscy Przewodnicy byli maskaradnikami, czy może
zmiennokształtni tylko przeniknęli do ich społeczności?
Sziena i Teg przemknęli jak strzały obok głównej osady Przewodników. Z cylindrycznych
drewnianych budynków wyłaniało się coraz więcej ludzi o twarzach podobnych do szopów,
powoli reagując na zmianę sytuacji i tworząc wokół nich zacieśniający się krąg.
Na polanie przed nimi czekał mały statek. Tak jak się obawiała, przed lukiem wejściowym
stało dwóch wysokich Przewodników z ościeniami wstrząsowymi. Sziena przygotowała się do
walki na śmierć i życie.
Teg wysforował się przed nią i ponownie zmienił w rozmazaną plamę. Wystrzelił naprzód
jak pocisk. Przewodnicy odwrócili się, ale za późno. Ciosy baszara spadły na nich niczym grom.
Strażnicy polecieli na boki jak odrzuceni przez niewidzialną siłę.
Sziena ruszyła pędem, by się z nim zrównać. Czuła się tak, jakby w jej płucach płonął
ogień. Zwolniwszy na tyle, by się ponownie pojawić, Miles Teg odrzucił z drogi ościenie.
Słaniając się z wyczerpania, wprowadził kod otwierający główne wejście do lichtugi. Zahuczały
urządzenia hydrauliczne i właz zaczął się uchylać.
– Do środka, szybko! – Wdychał powietrze wielkimi haustami. – Musimy startować!
Sziena nigdy jeszcze nie widziała tak wyczerpanego człowieka. Skóra Tega zszarzała,
wydawało się, że młodzieniec zaraz zemdleje. Chwyciła go za ramię, obawiając się, że nie jest w
stanie poprowadzić statku.
„Może ja będę musiała to zrobić” – pomyślała.
Z wież wysypywali się Przewodnicy z kijami i ościeniami wstrząsowymi. Nie mając już
nic do ukrycia, wrócili do pierwotnego wyglądu perkatonosych maskaradników. Sziena bała się,
że niektórzy mogą być uzbrojeni w miotacze pocisków albo paralizatory dalekiego zasięgu.
Z gęstego lasu osikowego wyskoczyło dwóch mężczyzn ściganych krzykami i tupotem
nóg prześladowców. Sziena wepchnęła Tega do statku i zatrzymała się w luku, skąd zobaczyła
biegnących ku niej Thufira Hawata i rabbiego. Przewodnicy deptali im po piętach, słyszała też
Futarów przedzierających się przez podszyt. I Thufir, i rabbi byli czerwoni z wysiłku i potykając
się, biegli zaledwie parę metrów przed pościgiem. Młodzieniec chwycił rabbiego za ramię i
ciągnął go. Sziena nie sądziła, by udało im się dotrzeć w porę do lichtugi.
W końcu Thufir pchnął z bezinteresowną determinacją starca ku nadal odległej jednostce i
odwrócił się, by stawić czoło Przewodnikom. Z zaciśniętymi pięściami rzucił się na
najbliższego, zaskakując go nagłym obrotem. Ostry hak w żołądek i uderzenie kantem dłoni w
szyję spowodowały, że maskaradnik zatoczył się i padł. Dzięki brawurze Thufira rabbi zdołał
wysforować się z trudem do przodu. Dysząc, Hawat pognał za nim i zrównał się ze starcem
przed stojącym na łące statkiem.
Kiedy skoczył pierwszy Futar, z boku wystrzelił drugi, wpadając na niego. Potoczyli się
po trawie, szarpiąc pazurami. Drugi z Futarów Hrrma! Jego atak dał Szienie i jej towarzyszom
kilka cennych sekund.
Sziena chwyciła jeden z ościeni powalonych strażników.
– Biegiem! Biegiem! – krzyknęła. Przez ramię zawołała do wnętrza lichtugi: – Miles,
uruchamiaj silniki!
Thufir i rabbi biegli resztkami sił.
– Maskaradnicy – wycharczał Thufir. – Widzieliśmy...
– Wiem! – przerwała mu. – Szybko do środka!
Zaczęły dudnić silniki lichtugi. Teg znalazł w sobie jakimś cudem dość energii, by
wciągnąć się na fotel pilota.
Sziena zaparła się stopami w trawie i dźgnęła ościeniem pierwszego nadbiegającego
Przewodnika, po czym machnęła bronią i rozbiła głowę drugiemu.
Stary rabbi wgramolił się na pokład, za nim wpadł dwunastoletni ghola. Spośród drzew
wyskoczyło jeszcze trzech Futarów, a za nimi wybiegła następna grupa Przewodników. Sziena
rzuciła się do środka i jeszcze zanim się pozbierała, włączyła mechanizm zamykający właz.
Zdążyła wciągnąć stopę, akurat kiedy zatrzaskiwały się ciężkie drzwi. Pierwszy z Futarów
uderzył z impetem w kadłub.
– Leć, Miles! – Osunęła się na podłogę. – Leć!
Thufir Hawat siedział już w fotelu drugiego pilota. Baszar obok niego wyglądał tak, jakby
lada chwila mógł stracić przytomność, więc Thufir sięgnął do sterów, gotów je przejąć. Teg
odsunął jednak ręce młodzieńca.
– Ja to zrobię – powiedział.
Lichtuga wzniosła się ponad drzewa, nabierając prędkości. Szienie mocno waliło serce.
Spojrzała na rabbiego leżącego obok niej na podłodze. Jego zalana łzami twarz była czerwona z
wysiłku, bała się więc, że teraz, kiedy udało mu się dotrzeć do statku, może dostać zawału.
Wtedy przypomniała sobie, co powiedział jej Orak Tho: Przewodnicy mieli własne statki,
więc bez wątpienia ruszą za nimi w pogoń.
– Pospiesz się. – Z jej ust wydobył się tylko ochrypły szept.
Wydawało się jednak, że popielaty na twarzy Teg usłyszał ją. Pionowe przyspieszenie
wcisnęło ją w podłogę.
Radykałów trzeba się bać tylko wtedy, kiedy starasz się ich poskromić. Musisz pokazać, że
skorzystasz z najlepszego, co ci proponują.
– Leto II Atryda, Tyran
Do niemogącego zebrać myśli i drżącego na całym ciele Uxtala z trudem docierało to, co
zrobiła z nim Ingva. Używając mocy, których nie potrafił pojąć ani którym nie był w stanie się
oprzeć, stara wiedźma wyżęła go jak brudną szmatę, po czym zostawiła tak osłabionego, że
ledwie mógł oddychać.
To nie powinno być możliwe!
Ledwie zauważając statki szturmowe otaczające Bandalong, z trudem dowlókł się do
laboratorium. Bardziej bał się Ingvy niż spadających bomb czy napastników. Zarazem stwierdził,
że nie potrafi usunąć z umysłu tego doznania, tej przyjemności, którą mu narzuciła. Na niezatarte
wspomnienie o tym robiło mu się niedobrze i czuł się zbrukany.
Nienawidził tej planety, tego miasta, tych kobiet... i nie mógł znieść uczucia, że nie ma na
to absolutnie żadnego wpływu. Od lat wykazywał się wspaniałą umiejętnością balansowania na
linie, chociaż stale martwił się, co może mu się przytrafić, jeśli nie zachowa czujności i nie
utrzyma równowagi. Ale po tej ciężkiej koitalnej próbie, której poddała go Ingva, ledwie
udawało mu się chronić przed upadkiem, i to w czasie, kiedy najbardziej potrzebował trzeźwości
umysłu.
Wtedy właśnie zaczął się zmasowany atak na miasto – eksplozje w miejscach o
strategicznym znaczeniu, oblężenie pałacu i nagłe pojawienie się floty statków wojennych Bene
Gesserit.
Ukryte ładunki wybuchowe zniszczyły już część murów w jego dużym ośrodku
badawczym. Musieli tutaj dotrzeć z wyprzedzeniem sabotażyści, którzy uznali jego laboratorium
za ważny obiekt Dostojnych Matron.
Potykając się, wszedł do głównego budynku i głęboko wciągnął zapach chemikaliów,
który unosił się wokół świeżych kadzi aksolotlowych. Wychwycił też ostrą woń cynamonu,
pozostałość po pierwszych, nieudanych eksperymentach, które w kilku ostatnich dniach
zasugerował – wciąż przerażony – Waff. Na razie Uxtal zostawił na poły przebudzonego
tleilaxańskiego mistrza pod kluczem w jego pomieszczeniu.
Uxtal ratował się, jak mógł. W głębi serca wiedział, że mimo wysiłków Waffa cały proces
jest wadliwy. Wskrzeszony mistrz nie pamiętał w istocie dość faktów, by wyprodukować
przyprawę. Metoda, którą zaproponował, mogła być dobra na początek, ale nie było mowy, by
przyniosła pożądane wyniki. Być może mogliby popracować razem nad odtworzeniem tego
procesu. Ale nie w szturmowanym Bandalongu.
Jeśli jednak w górze unosił się liniowiec Gildii, może Edryk go uratuje! Gildia na pewno
będzie chciała mieć przebudzonego gholę Waffa, do stworzenia którego go nakłoniła... no i
samego Uxtala. Nawigator musi uratować ich obu.
Słyszał donośne głosy i buczenie maszynerii, a w tle odległy terkot karabinów i wybuchy
pocisków artyleryjskich.
– Zostałyśmy zaatakowane! – rozległo się. – Matrony i mężczyźni, do obrony!
Dalsze słowa zagłuszyły strzały z broni automatycznej i wyrzutni pocisków oraz odgłosy
paralizatorów pulsacyjnych. Uxtal zastygł w pół kroku, jakby coś usłyszał.
Głos Ingvy.
Jego mięśnie napięły się i stwierdził, że nogi same niosą go w miejsce, skąd dochodził
głos. Zniewolony seksualnie przez tę szkaradną kobietę, poczuł nieodparty przymus, by spieszyć
jej z pomocą, bronić jej przed zagrożeniem. Ale nie miał broni i nie znał sztuk walki.
Chwyciwszy fragment metalowej rurki ze sterty gruzu przy zniszczonej ścianie, pobiegł tam,
skąd dochodziły odgłosy bitwy, nie będąc w stanie prawidłowo myśleć.
Zobaczył co najmniej dwadzieścia Dostojnych Matron walczących z przeważającą grupą
kobiet w czarnych, najeżonych kolcami trykotach. Napastniczki posługiwały się z równą wprawą
bronią białą, strzelbami i gołymi rękami. Wymachując rurką, Uxtal ruszył w bój. Przeskakiwał
przez krwawiące ciała Dostojnych Matron, ale czarno odziane czarownice odrzuciły go na bok,
jakby uważały, że nie jest wart, by go zabić.
Posiadające większe umiejętności walkirie łatwo powaliły Dostojne Matrony.
– Przerwijcie walkę! – krzyknęła jedna z nich. – Najwyższa Matrona nie żyje!
Od strony pałacu nadbiegła przerażona Dostojna Matrona.
– Hellica była maskaradnikiem! Zostałyśmy oszukane! – zawołała.
Uxtal pozbierał się i podniósł, zdumiony tym stwierdzeniem. Khrone zmusił go do pracy
w Bandalongu, ale badacz nigdy nie mógł zrozumieć, dlaczego Dostojne Matrony działały w
tajemniczym interesie maskaradników. Jednak jeśli sama Najwyższa Matrona była
zmiennokształtną w przebraniu...
Omal nie przewrócił się przez jęczącą kobietę na ziemi. Została dźgnięta, a mimo to
wczepiła się w jego nogę.
– Pomóż mi! – Jej głos kierował nim, jakby był sznurkiem, a on marionetką. To była
Ingva. Pomarańczowe oczy miała rozszerzone z bólu. W szorstkim głosie słychać było złość
wybijającą się ponad cierpienie. – Pomóż mi! I to już!
Z jej boku ciekła krew, a przy każdym świszczącym oddechu rana otwierała się i zamykała
niczym dyszące usta. Wyobraził sobie niedawną scenę: jak go zdominowała i zgwałciła dzięki
nienaturalnym umiejętnościom, za pomocą których potrafiła wciągnąć w pułapkę seksu nawet
eunucha. Jej dłoń przywarła do jego nogi, ale nie była to pieszczota. Wokół nich nadal
rozbrzmiewały eksplozje. Ingva starała się przekląć go, ale nie mogła wyartykułować słów.
– Bardzo cierpisz – powiedział.
– Tak! – Jej wściekłe spojrzenie pokazywało, że uważa go za skończonego durnia. –
Pospiesz się!
Tylko to chciał usłyszeć. Nie był w stanie jej uleczyć, ale mógł powstrzymać ból. W ten
sposób mógł jej pomóc. Nie był wojownikiem, nie znał technik walki, miał drobne ciało, którym
te gwałtowne kobiety z łatwością pomiatały, ale kiedy uniósł stopę i z całą siłą opuścił ją na
gardło znienawidzonej Ingvy, odkrył, że złamanie jej karku nie sprawiło mu trudności.
Wyzwoliwszy się z tych strasznych pęt, doznał dziwnego uczucia i uświadomił sobie, że
ma teraz trochę wolności. Więcej niż w ciągu ostatnich szesnastu lat.
Dostojne Matrony z Tleilaxa wyraźnie przegrywały tę bitwę, i to sromotnie. Wtedy
zobaczył dwa inne statki czarownic, odmienne od jednostek szturmowych, schodzące ku
kompleksowi budynków laboratoryjnych. Rozpoznał na ich kadłubach godło Gildii. Statki Gildii
lądujące ukradkiem w samym centrum walk!
Najwyraźniej przybywały, by ratować jego oraz przebudzonego gholę Waffa, który
pozostawał w jego prywatnych pomieszczeniach. Musiał dotrzeć tam, gdzie będzie mógł go
znaleźć Edryk.
Kolejne wybuchy wstrząsnęły ścianą głównego laboratorium. Potem w górę wzbił się słup
ognia, kiedy eksplodowała bomba lotnicza, niszcząc sekcję magazynową, w której
przechowywane były liczne młode ghole. Wszyscy zapasowi kandydaci wylecieli w powietrze w
chmurze dymu i płomieni, zamienieni z powrotem w plamy materiału komórkowego. Uxtal
przyglądał się tej stracie z grymasem zawodu, a potem ruszył biegiem poszukać jakiegoś
schronienia. Zapasowi i tak nie byli potrzebni.
Dwa statki Gildii wylądowały już obok częściowo zniszczonego laboratorium i wysłano z
nich poruszających się ukradkiem poszukiwaczy. Ale Uxtal nie mógł się do nich dostać. Na
małej wysokości nadleciał kolejny statek nowego zgromadzenia żeńskiego, szukając celów.
Badacz zobaczył też na ulicy grupę czarownic przeczesujących otoczenie. Nigdy nie uda mu się
niepostrzeżenie przemknąć koło nich.
Na razie będzie musiał się po prostu ukryć i poczekać, aż bitwa przetoczy się dalej.
Utracony Tleilaxanin nie dbał o to, która strona zwycięży, ani o to, czy wzajemnie się zniszczą.
Znajdował się na Tleilaxie. Tu było jego miejsce.
Kiedy uwaga walczących zwróciła się w inną stronę, wymknął się z budynku, przecisnął
się pod płotem i popędził przez błotniste pole na pobliską farmę świmaków. Nikt nie będzie się
interesował takim brudnym rolnikiem z niższej kasty jak Gaxhar. Powinien być tam bezpieczny.
Zażąda od starego, by udzielił mu schronienia!
Uxtal dotarł do zagrody po drugiej stronie farmy, tam gdzie rolnik trzymał swoje
najtłustsze świmaki. Obejrzawszy się za siebie na płonące laboratorium, ujrzał grupę czarno
odzianych walkirii maszerujących szybko przez pole. Takiego już miał pecha – niebawem
przyjdą tutaj, był tego pewien. Dlaczego miałyby zawracać sobie głowę mężczyzną, który
hodował świmaki? Inne wojowniczki przetrząsały oddalone budynki, chcąc wykurzyć i
zlikwidować Dostojne Matrony, które mogły się ukryć, by przygotować zasadzkę. Czyżby go
dostrzegły?
Usuwając się gorączkowo z widoku, Uxtal wśliznął się do pustej błotnistej zagrody po
drugiej stronie bramy, za którą farmer trzymał tłuste świmaki. Na kamiennych bloczkach stała
mała szopa z karmą. Tleilaxanin wcisnął się pod nią. Nie zauważą go tam dominujące kobiety
żadnej z walczących stron.
Za furtką poruszone jego obecnością świmaki zaczęły pełzać w błocie i piszczeć dziwnym,
wysokim tonem. Uxtal czołgał się w stronę domu. Od smrodu i brudu zbierało mu się na
wymioty.
– Już prawie pora karmienia – rozległ się czyjś głos.
Przekręciwszy się, Uxtal zobaczył przez szparę pod szopą starszego hodowcę świmaków,
który przyglądał mu się przez sztachety. Farmer zaczął wrzucać do pustej zagrody krwawe
kawały surowego mięsa, jak zwykle ludzkie szczątki. Niektóre lądowały bardzo blisko badacza.
Odepchnął je.
– Przestań, durniu! Staram się schować. Nie zwracaj na mnie uwagi.
– Masz na sobie krew – rzekł Gaxhar przerażająco niedbałym tonem. – To może je do
ciebie przyciągnąć.
Farmer otworzył nonszalancko bramę i pozwolił przejść głodnym świmakom. Było ich
pięć – bardzo złowieszcza liczba. Stworzenia były wielkimi zwałami mięsa. Ich przelewające się
cielska pokrywał gęsty śluz, a na płaskich podbrzuszach znajdowały się rzędy kruszących i
mielących gąb, które potrafiły przeżuć na strawną papkę każdą biologiczną substancję.
Uxtal odsunął się jak najdalej od nich.
– Wypuść mnie stąd! – krzyknął. – Rozkazuję ci!
Największy świmak wepchnął się w ciasną przestrzeń pod szopą, w której uwięziony był
Utracony Tleilaxanin, i runął na niego. Pozostałe zwierzęta ruszyły naprzód, zderzając się, by
dopaść świeże mięso. Chrząkanie zagłuszyło wkrótce wrzaski tleilaxańskiego badacza.
– Bardziej mi się podobało, kiedy wszyscy mistrzowie nie żyli – mruknął Gaxhar.
Hodowca świmaków słyszał w oddali strzały i wybuchy. Bandalong był już rozszalałym
piekłem, ale bitwa nie zbliżała się do jego farmy. Mieszkający w pobliskich ruderach
pracownicy fizyczni z niższej kasty nie byli warci uwagi.
Później, kiedy świmaki się nażarły, Gaxhar zabił największego i najlepszego, którego
troskliwie hodował. Tego samego wieczoru, przy dobiegających z miasta ostatnich odgłosach
bitwy, zaprosił paru przyjaciół z wioski na ucztę.
– Nie ma już potrzeby trzymać takiego dobrego mięsa dla niegodnych ludzi – oświadczył.
Ze skrzynek i desek zrobił stół i krzesło. Jego goście siedzieli na podłodze. W tym
prostym otoczeniu Tleilaxanie z niższej kasty jedli, aż rozbolały ich brzuchy, a potem jeszcze
zjedli.
Miłość jest jedną z najniebezpieczniejszych sił we wszechświecie. Miłość osłabia, nakłaniając
nas podstępnie, byśmy wierzyli, że jest czymś dobrym.
– Matka Przełożona Alma Mavis Taraza
Murbella.
Miał pilnować statku pozaprzestrzennego. Wiedział o tym. Ale jej imię, obecność, zapach
narzucały mu się coraz silniej, odkąd zaczął się zastanawiać nad możliwością sprowadzenia jej z
powrotem jako gholi. Można to było zrobić. Wiedział o tym.
W ciągu tych dziewiętnastu lat, które minęły, odkąd się od niej wyrwał, zew serca nigdy
całkowicie nie umilkł. Zupełnie jakby złapała go w swoją sieć, równie śmiercionośną jak ta
pajęcza, którą utkała para staruszków. Podczas samotnej, nudnej wachty na mostku panowała
zbyt duża cisza, dając mu aż za wiele okazji do obsesyjnego myślenia o niej.
Zamierzał coś z tym zrobić, jakoś rozwiązać ten problem. Odsunął na bok racjonalną
ocenę, że to kiepskie, a przy tym niebezpieczne rozwiązanie, i parł naprzód.
Zostawiwszy znowu mostek bez nadzoru, zabrał jej wciąż świeże ubranie z
zeroentropijnego schowka i poszedł do mistrza Scytale’a. Szarawy Tleilaxanin podejrzliwie
otworzył drzwi, patrząc na Duncana z naręczem ubrań. W słabo oświetlonym pomieszczeniu
unosiły się dym i egzotyczny zapach kadzidła albo narkotyków. Duncan dostrzegł też młodą
kopię Scytale’a. Chłopiec wybałuszył oczy, zarówno przestraszony, jak i zafascynowany wizytą
gościa. Tleilaxański mistrz rzadko pozwalał swojemu gholi widywać się i kontaktować z
kimkolwiek na pokładzie.
– Duncan Idaho. – Scytale zmierzył go wzrokiem od stóp do głów. Duncan miał niejasne
wrażenie, że jest oceniany. – Czym mogę służyć?
Czy Tleilaxanin nadal postrzegał go jako jedno ze swoich dzieł? Obaj byli więzieni na
statku pozaprzestrzennym na Kapitularzu, ale Idaho nigdy nie uważał Scytale’a za towarzysza
broni. Teraz jednak czegoś od niego potrzebował.
– Potrzebna mi twoja specjalistyczna wiedza – rzekł i wyciągnął do niego zmięte ubranie,
ale Scytale wzdrygnął się, jakby Duncan wręczał mu broń. – Zakonserwowałem to parę dni po
naszym odlocie z Kapitularza. Znalazłem na tym włosy, mogą tu też być komórki skóry i inne
fragmenty DNA.
Scytale spojrzał na ubranie, marszcząc czoło. Nie dotknął go.
– Po co?
– Aby stworzyć gholę.
Tleilaxański mistrz najwyraźniej już znał odpowiedź.
– Kogo?
– Murbelli. – Duncan stale stwierdzał, że pomysł ten pociąga go, jakby był czarną dziurą,
przed której siłą grawitacji nie można uciec, i nawet przekroczył już w myślach horyzont
zdarzeń. Trzymał ciemnobursztynowe pasma jej włosów na jasnozielonym ręczniku. – Możesz
ją wyhodować. Kadzie aksolotlowe są od dawna nieużywane.
Młody Scytale stanął blisko starszego, lecz ten odepchnął go do tyłu. Stary mistrz
wyglądał na przestraszonego.
– Cały program został wstrzymany – odparł. – Sziena nie pozwoli stworzyć żadnego
nowego gholi.
– Tego pozwoli. Będę... będę się tego domagał. – Zniżył głos, mrucząc do siebie. –
Przynajmniej tyle są mi dłużni.
Prorocza być może wizja Szieny zmusiła ją do ponownego zastanowienia się nad jej
planami i do zachowania ostrożności. Ale teraz, gdy od tamtej pory minęło już kilka lat, znowu
zaczęły się dyskusje o stworzeniu tytułem eksperymentu jeszcze jednego czy dwóch gholi.
Fascynujące komórki z kapsułki zeroentropijnej Scytale’a były po prostu zbyt kuszące...
– Duncanie Idaho, nie sądzę, by było to mądre. Murbella jest Dostojną Matroną...
– Była Dostojną Matroną – przerwał mu Duncan. – A ghola wyhodowany z tych komórek
będzie... będzie inny.
Nie wiedział, czy wróciłaby ze wszystkimi wspomnieniami i całą wiedzą Matki
Wielebnej, ze wszystkimi zmianami, których dokonała agonia przyprawowa. Bez względu na to,
byłaby tutaj.
– Nie zrozumiałbyś mnie, Scytale. Dawno temu próbowała mnie zniewolić, spętać swoją
mocą seksualną... a ja zrobiłem to samo. Każde z nas znalazło się w pętli zarzuconej przez drugie
i nie mogę jej rozerwać. Moja wydajność i koncentracja pogarszają się od lat, chociaż opieram
się temu ze wszystkich sił.
– Dlaczego więc chciałbyś ją sprowadzić z powrotem?
Duncan wysunął przed siebie pogniecione ubranie.
– Bo wtedy przestałbym przynajmniej cierpieć z powodu tego niekończącego się
destrukcyjnego odstawienia! Uzależnienia się nie pozbędę, muszę więc znaleźć inne
rozwiązanie. Zbyt długo to lekceważyłem.
Już sam fakt, że był tutaj, potwierdzał, że Murbella nadal ma nad nim władzę. Nawet myśl
o niej wiązała mu ręce. Powinien trzymać straż, obserwować wszystko z mostka nawigacyjnego,
czekać na następny raport Szieny lub Tega... tymczasem pomysł wskrzeszenia Murbelli otworzył
jątrzącą się ranę w jego sercu, a jej utrata znowu wydawała się zupełnie świeża i bolesna.
Tleilaxański mistrz rozumiał chyba o wiele więcej, niż Duncan chciał, by rozumiał.
– Sam zdajesz sobie sprawę z niebezpieczeństwa, jakie stwarza twoja propozycja. Gdybyś
był tak pewien siebie, jak starasz się pokazać, nie czekałbyś, aż pozostali polecą na tę planetę.
Nie przyszedłbyś tutaj jak złodziej i nie przedstawiłbyś swojej propozycji szeptem, żeby nikt
inny jej nie usłyszał. – Tleilaxanin skrzyżował ramiona na piersi.
Duncan patrzył na niego w milczeniu, przyrzekając sobie, że nie będzie go błagał.
– Zrobisz to? – zapytał. – Można ją sprowadzić?
– Można. A co do drugiego pytania...
Idaho wiedział, że Scytale kalkuluje, usiłując określić, jakiego rodzaju zapłatę czy rewanż
może od niego wyciągnąć.
Dźwięk sygnałów alarmowych wystraszył ich obu. Zapaliły się światła ostrzegające o
niebezpieczeństwie, o zbliżających się statkach i groźbie ataku. Systemy ostrzegania milczały od
tak wielu lat, że teraz sygnały te były zarówno zaskakujące, jak i przerażające.
Później będzie miał czas na rozpamiętywanie swojej winy.
W komsystemach w kabinie pilota zabrzęczał głos Szieny.
– Duncan! Duncan, dlaczego nie odpowiadasz?!
Rzucając się na fotel, zerknął przez przednią szybę. Z planety podnosił się tuzin małych
statków, znacząc niebo smugami spalin i kierując się wprost ku Itace.
– Jestem tutaj – odpowiedział. – Co się dzieje? Jaki jest wasz stan?
Lichtuga wracała z maksymalną prędkością, nie zważając na zasady bezpieczeństwa.
Poprzez kanał komunikacji wewnętrznej dotarł głos Garimi.
– Jestem w drodze do miejsca dokowania. Przygotuj statek na ich przyjęcie. Na planecie
zdarzyło się coś strasznego.
Duncan usłyszał dochodzącą słabo przez komlinię wiadomość o awarii. Był to Miles Teg,
ale mówił ledwie słyszalnym głosem.
– Mamy poważnie ograniczoną zdolność manewrowania.
Statki lecące w niedużej odległości za lichtugą zaczęły strzelać pociskami smugowymi.
Teg robił po mistrzowsku uniki, pikując to w jedną, to w drugą stronę, i cały czas zbliżał się do
Itaki. Przy włączonym polu pozaprzestrzennym nikt nie powinien się zorientować, gdzie jest
olbrzymia jednostka.
Przeklinając swoje roztargnienie i silny wpływ, jaki nadal wywierała na niego
nieświadoma tego Murbella, Duncan uniósł zasłonę otaczającego Itakę pola tylko na tyle, by Teg
widział, gdzie lecieć. Włączył już systemy nawigacyjne i grzał silniki Holtzmana.
Na jednym z niższych pokładów Garimi otworzyła pokrywę luku, który wyglądał jak mała
szparka w kadłubie ogromnego statku. Ale baszar wiedział, dokąd ma lecieć. Kierował się
wprost ku bezpiecznemu schronieniu. Tymczasem statki Przewodników były coraz bliżej.
Dystans między lichtugą, która nie została zaprojektowana jako szybka jednostka bojowa, a dużo
szybszymi statkami pościgowymi nieustannie się zmniejszał. Z planety poderwało się więcej
niezidentyfikowanych jednostek. A wydawało się, że to taka bukoliczna cywilizacja...
W komsystemie ponownie rozległ się głos Szieny.
– To maskaradnicy, Duncan! Przewodnicy są maskaradnikami!
– I są w zmowie z wrogiem z zewnątrz! – dodał Teg. – Nie możemy pozwolić, by dostali
się na statek. Tego właśnie cały czas chcieli.
– Przewodnicy nie są tacy prymitywni, jak się wydają – włączyła się Sziena. W jej głosie
słychać było wyczerpanie. – Mają ciężką broń, która może unieruchomić Itakę. To była pułapka.
Ekran pokazał, że ogień nieprzyjaciela wprawdzie minął o włos lichtugę, ale za to osmalił
szeroką płaszczyznę kadłuba Itaki. Teg nie zwalniał ani nie zmieniał kursu. W komsystemie jego
głos brzmiał prawie tak jak głos starego baszara.
– Duncan, wiesz, co masz robić. Jeśli za bardzo się zbliżą, zagnij przestrzeń i uciekaj!
Teg wleciał na otwarte stanowisko dokowania niczym pocisk, tylko o parę sekund
wyprzedzając statki Przewodników. Ścigająca go eskadra rwała naprzód, ani trochę nie
zwalniając, w pełni przygotowana na zderzenie z Itaką. Po co? Żeby uszkodzić statek i
uniemożliwić mu odlot?
– Teraz, Duncan! – krzyknęła Garimi z luku. – Zabierz nas stąd!
Idaho ponownie włączył pole i Itaka zniknęła ścigającym z oczu, zostawiając po sobie
tylko dziurę w przestrzeni. Przewodnicy nie mogli wylądować, nie zatrzymywali się też,
wyraźnie chcąc za wszelką cenę zapobiec ucieczce Itaki. Sześć ich statków nadal pędziło tam,
gdzie wcześniej widzieli jednostkę... i rąbnęło w niewidzialny kadłub jak gruby śrut w ścianę!
Impet uderzenia zakołysał ogromnym statkiem. Pokład pod stopami Duncana zachwiał się
i przechylił. Chociaż na panelach sterowania zamrugały lampki sygnalizujące uszkodzenia,
Duncan widział, że zaginające przestrzeń silniki pozostały nietknięte i są gotowe do
przeniesienia ich w inne miejsce.
Wkrótce zahuczały i statek zaczął się przesuwać między fałdami materii wszechświata.
Siedząc samotnie na mostku, Idaho przyglądał się otaczającej jednostkę tęczy kolorów i
zginającym się kształtom.
Ale coś zakłócało ten obraz – drgająca, wielobarwna sieć nitek energii. Sieć znowu ich
znalazła! Dzięki Przewodnikom wróg dokładnie wiedział, gdzie ich szukać.
Kolory i kształty zaczęły się zwijać w odwrotnym kierunku. Teraz następna fala jednostek
Przewodników mogła strzelać w aberrację w przestrzeni kosmicznej i unieruchomić Itakę, nawet
jej nie widząc.
Duncan pogrążył się w mentackim skupieniu, szukając wyjścia z tej sytuacji, i w końcu w
jego umyśle wykrystalizował się nowy kurs, obrana na chybił trafił droga, która pozwoli mu
uwolnić statek z krępujących go pasm. Wstukał równania zaginające przestrzeń.
Tym razem materia przestrzeni owinęła się pieszczotliwie wokół Itaki i wciągnęła ją w
próżnię – daleko od planety, od Przewodników i od wroga z zewnątrz.
Bez względu na to, jak złożona staje się ludzka cywilizacja, zawsze zdarzają się okresy, w
których kurs, jaki obierze ludzkość, zależy od działań jednostki.
– z Biblioksięgu Tleilaxa
Podczas walki wręcz walkirii z Dostojnymi Matronami w kompleksie budynków
laboratoryjnych, wśród wybuchów, pożarów i smug spalin zostawionych na niebie przez statki
szturmowe nikt nie zauważył małego chłopca uciekającego przez wyrwę po pocisku w murze i
niknącego w zasnuwającym wszystko dymie.
Ukrywszy się, jedyny pozostały przy życiu ghola Waffa kucnął i zastanawiał się, co robić
dalej. Umundurowane na czarno kobiety z nowego zgromadzenia żeńskiego maszerowały
ulicami, niszcząc ostatnie gniazda oporu. Bandalong padł. Najwyższa Matrona nie żyła.
Pomimo znacznych luk we wspomnieniach i wiedzy Waff pamiętał kłopoty, których Bene
Gesserit przysporzyły jego przodkom. Widział też, jak Dostojne Matrony zarżnęły siedmiu jego
odpowiedników, nie miał więc najmniejszej ochoty zostać jeńcem którejkolwiek z tych grup.
Wiedza, którą przechowywał w umyśle, choć fragmentaryczna, była zbyt cenna. I czarownice, i
dziwki były powindah, osobami z zewnątrz i kłamczyniami.
Ruszył ukradkiem przez niebezpieczne ulice. Pamiętał, że był mistrzem, patrzył zatem z
osłupieniem i smutkiem, jak święte miasto płonie. Kiedyś w Bandalongu było mnóstwo
świętych, nieskalanych przez obcoświatowców miejsc. Ale należało to już do przeszłości.
Wątpił, czy Tleilax kiedykolwiek podniesie się z upadku.
Jednak w tej chwili nie to było jego zmartwieniem. Gildia chciałaby go mieć. To było
pewne. Ów nawigator, który przyglądał się jego strasznemu przebudzeniu, pojął, że on,
autentyczny tleilaxański mistrz, jest ważniejszy od głupca Uxtala. Waff nie mógł zrozumieć,
dlaczego nawigatorzy nie przybyli ratować go na początku szturmu. A może próbowali.
Panowało przecież takie zamieszanie.
Pozostając w ukryciu, Waff rozważał rodzący się w jego głowie kuszący pomysł.
Liniowiec musi nadal być na orbicie.
Po zapadnięciu ciemności ghola znalazł w stoczni remontowej na skraju płonącego miasta
mały prom zaprojektowany do lotów na niską orbitę. Komora silnika była otwarta, a obok, na
bruku, leżały narzędzia. Nikt go nie zauważył, kiedy ostrożnie podszedł do statku.
Otworzyły się drzwi rozpadającej się szopy i wyłonił się z nich Tleilaxanin z niższej kasty
w zatłuszczonym kombinezonie.
– Co tutaj robisz, dzieciaku? Chcesz coś do jedzenia? – Wytarł ręce szmatą, po czym
wsunął ją do kieszeni.
– Nie jestem dzieckiem. Jestem mistrz Waff.
– Wszyscy mistrzowie nie żyją. – Niski mężczyzna miał nietypowe jasne włosy i takie
same brwi. – Dostałeś w głowę podczas szturmu?
– Jestem gholą, ale mam wspomnienia mistrza. Mistrza Tylwytha Waffa.
Mężczyzna przyjrzał mu się ponownie, już mniej sceptycznym wzrokiem.
– W porządku, czysto teoretycznie dopuszczam tę możliwość. Czego chcesz?
– Potrzebny mi statek. Ten prom lata? – Waff wskazał starą jednostkę.
– Trzeba tylko wkładu paliwowego. I pilota.
– Umiem tym latać. – Miał wystarczająco dużo odpowiednich wspomnień.
Mechanik uśmiechnął się.
– Jakoś ci wierzę, dzieciaku. – Podszedł ciężkim krokiem do sterty części. – Podczas
bitwy skonfiskowałem paletę wkładów paliwowych. Nikt nie zauważy, że ich nie ma, a nie
wygląda na to, żeby były tu gdzieś Dostojne Matrony i ukarały któregoś z nas. – Wsparł się pod
boki, popatrzył na statek i wzruszył ramionami. – Ten grat i tak nie jest mój, więc co mnie to
obchodzi?
Po godzinie Waff wzniósł się na orbitę, na której liniowiec czekał na powrót sił
szturmowych walkirii. Ogromny czarny statek, większy niż niejedno miasto, lśnił odbijającym
się od jego powierzchni światłem słońca. Druga jednostka Gildii, najwyraźniej wyposażona w
pole pozaprzestrzenne, krążyła wokół planety po niskiej orbicie.
Włączywszy komlinię promu, Waff wysłał wiadomość na używanej przez Gildię
Kosmiczną częstotliwości i przedstawił się.
– Proszę o spotkanie z przedstawicielem Gildii... nawigatorem, jeśli to możliwe. –
Wydobył imię ze swojej świeżej pamięci, z krwawych dni, kiedy to na jego oczach
zaszlachtowano siedmiu jego braci. – Z Edrykiem. On wie, że mam niezbędne informacje na
temat przyprawy.
Bez zbędnej dyskusji do jego systemu nawigacyjnego wysłano sygnał naprowadzający i
Waff poczuł, że jest ściągany na liniowiec, na wyższe pokłady, dla elity. Prom wpłynął do małej,
ekskluzywnej komory dokowania.
Powitał go oddział ochrony liniowca – czterech gildian w szarych mundurach. O wiele
wyżsi od niego, mlecznoocy mężczyźni zaprowadzili go do przedziału widokowego. W górze
zobaczył nawigatora w zbiorniku, patrzącego powiększonymi oczami przez plaz. Edryk chciał
zrealizować swój plan odtworzenia techniki masowej produkcji melanżu, więc nigdy nie
poinformowałby Bene Gesserit o obecności Waffa na pokładzie.
– Powiedz nam o przyprawie – dobiegł z głośnika zniekształcony głos. – Powiedz nam, co
pamiętasz o kadziach aksolotlowych, a zapewnimy ci bezpieczeństwo.
Waff podniósł wyzywająco wzrok.
– Obiecaj, że udzielisz mi schronienia, a podzielę się z tobą owocami mojej wiedzy.
– Takich żądań nie stawiał nawet Uxtal.
– Uxtal nie wiedział tego, co ja wiem. I prawdopodobnie nie żyje. Teraz, kiedy moje
wspomnienia zostały obudzone, już go nie potrzebujecie.
Nawigator podpłynął bliżej ściany zbiornika. Jego duże oczy przepełniało pragnienie.
– Dobrze. Gwarantujemy ci schronienie – powiedział.
Waff miał w głowie inny plan. Pamiętał o wszystkich aspektach Wielkiej Wiary i o swoim
obowiązku wobec Proroka.
– Stać mnie na więcej niż tworzenie sztucznego, gorszego melanżu dzięki kobiecym
ciałom i ich chemii – oznajmił. – Aby przewidywać bezpieczne drogi w przestrzeni, nawigator
powinien mieć prawdziwy melanż, czystą przyprawę wytworzoną przez czerwia pustyni.
– Rakis została zniszczona, a czerwie – oprócz tych kilku na planecie Bene Gesserit –
wyginęły. – Nawigator patrzył na niego. – Jak sprowadzisz czerwie z powrotem?
– Macie większy wybór, niż sobie uświadamiacie – odparł z uśmiechem Waff. – Co
powiesz na udoskonalone czerwie, które mogą wytwarzać dla was, nawigatorów – i tylko dla
was – silniejszą przyprawę?
Edryk pływał w swoim zbiorniku – obcy, niezrozumiały, ale bez wątpienia zaintrygowany.
– Kontynuuj – powiedział.
– Dysponuję pewną wiedzą genetyczną – oświadczył Waff. – Być może osiągniemy
obustronnie korzystne porozumienie.
Wszyscy mamy wrodzoną zdolność zauważania wad i słabości innych. Trzeba jednak dużo
większej odwagi, by zauważyć te same wady u siebie.
– Duncan Idaho,
Wyznania kogoś, kto był więcej niż tylko mentatem
Kiedy sześć statków Przewodników wbiło się w samobójczym ataku niczym ostrza
włóczni w różne części Itaki, brygady ratunkowe i zautomatyzowane systemy zajęły się łataniem
kadłuba. Po przywróceniu atmosfery Duncan wszedł do nieużywanego doku, gdzie jeden ze
statków pościgowych przebił się przez poszycie. Również na pięciu innych pokładach pozostały
po jednostkach Przewodników tylko szczątki i martwi piloci.
Badając wrak, Idaho odkrył spalone ciało. Maskaradnik. Popatrzył na sczerniałe,
nieludzkie zwłoki. Czego chcieli maskaradnicy? Jak skumali się ze staruszkiem i staruszką,
którzy usiłowali ich schwytać?
Podczas pospiesznej inspekcji, którą przeprowadził po otrzymaniu meldunków od
poszukiwaczy badających pozostałych pięć miejsc kolizji na różnych pokładach, Duncan odkrył,
że w trzech zmiażdżonych statkach zginęło po dwóch maskaradników. Natomiast w tej jednostce
tkwiło tylko jedno ciało. Tak samo w dwóch innych.
Trzy puste siedzenia. Czy to możliwe, że każdy z tych statków był pilotowany przez
jednego maskaradnika? Albo że jeden lub więcej Przewodników katapultowało się w przestrzeń
kosmiczną? A może jakimś cudem przeżyli zderzenie i wymknęli się na korytarze?
Po gorączkowym skoku przez zagiętą przestrzeń, byle dalej od planety Przewodników,
znalezienie roztrzaskanych statków, z których każdy uderzył w inny pokład, zajęło im prawie
godzinę.
Duncan był pewien, że nic nie mogło przeżyć tych zderzeń. Statki były zniszczone, ciała
maskaradników uwięzione w kokpitach. Nic nie mogło wyjść z tych wraków. Ale...
Czyżby teraz aż trzech maskaradników ukrywało się w korytarzach Itaki? Niemożliwe!
Mimo to największym błędem byłoby niedocenianie wroga. Duncan rozejrzał się po doku,
czując woń gorącego metalu, gryzący dym i charakterystyczny zapach pozostałości piany
gaśniczej. W powietrzu unosił się też odór spalonych ciał.
Długo patrzył na wrak, zmagając się z wątpliwościami.
– Uporządkujcie to – powiedział w końcu. – Dajcie próbki do analizy, ale nade wszystko
uważajcie i bądźcie ostrożni. Bardzo ostrożni.
Jeszcze nigdy od ucieczki z Kapitularza Itaka nie była tak bliska wpadnięcia w ręce
staruszków jak podczas tej ostatniej przykrej przygody. Miles Teg i Sziena, którzy doszli już do
siebie, dołączyli do Duncana na mostku nawigacyjnym i wszyscy pogrążyli się w pełnym
zadumy milczeniu. Atmosfera była tak ciężka od niewypowiedzianych słów, że prawie nie
można było oddychać.
Ocaleli wszyscy członkowie wyprawy badawczej, chociaż Przewodnicy i Futarzy starali
się ich zabić. Jeszcze podczas ucieczki lichtugą stary rabbi, wykorzystując umiejętności zdobyte
w Akademii Suka, zbadał pozostałą trójkę i oświadczył, że poza paroma zadrapaniami i
stłuczeniami nie doznali żadnych obrażeń. Nie potrafił jednak wyjaśnić ogromnego wyczerpania
Tega, a baszar nie kwapił się z odpowiedzią na to pytanie.
Sziena zmierzyła obu mężczyzn, dwóch mentatów, badawczym spojrzeniem Bene
Gesserit. Duncan wiedział, że oczekuje wyjaśnień, i to nie tylko od niego. Już od lat
podejrzewał, że Teg posiada ukryte niewytłumaczalne zdolności.
– Chcę zrozumieć. – Wypowiedziała to żądanie tak ostro i twardo, w sposób tak nie
znoszący sprzeciwu i niemożliwy do zignorowania, że Duncan pomyślał, iż używa Głosu. –
Ukrywając przede mną, przed nami, pewne rzeczy, narażacie nas na niebezpieczeństwo, które
zagraża naszemu przetrwaniu. Tajemnice mogą być groźniejsze niż wszyscy nasi wrogowie.
Teg spojrzał na nią kpiąco.
– Ciekawa opinia w ustach osoby o takiej pozycji jak twoja, Szieno – powiedział. – Jako
mentat, który był baszarem u Bene Gesserit, wiem, że tajemnice są cenną walutą zgromadzenia
żeńskiego.
Dotarłszy szczęśliwie na Itakę, zabrał się łapczywie do jedzenia, wypił kilka szklanek
obficie przyprawionych melanżem napojów energetycznych, a potem przespał czternaście
godzin. Mimo to nadal wyglądał, jakby mu przybyło dziesięć lat.
– Dość tego, Miles! Potrafię zrozumieć, jakim ciężarem jest dla Duncana stara więź z
Murbellą. Jej brak dokucza mu jak ropiejąca rana od naszej ucieczki z Kapitularza i wiem, że
nigdy nie zdołał pokonać tego uzależnienia. Ale twoje zachowanie jest dla mnie prawdziwą
zagadką. Widziałam, jak poruszasz się z szybkością, o której osiągnięciu żaden człowiek nie
może nawet marzyć. Myślałam, że nie jesteś w stanie już tego robić. Tymczasem to, co
zobaczyłam, daleko wykracza poza zdolności, którymi wykazywałeś się po przebudzeniu.
Teg spokojnie jej się przyglądał.
– Sugerujesz, że nie jestem człowiekiem? – zapytał. – Boisz się, że mogę być Kwisatz
Haderach?
Wiedział, że to samo zobaczył wcześniej Duncan, a Dostojne Matrony rozpuściły na
Gammu pogłoski o niewytłumaczalnych zdolnościach starego baszara. Ale Duncan postanowił
nie zgłaszać żadnych wątpliwości. Kim sam był, by go oskarżać?
– Skończ te gierki. – Sziena skrzyżowała ramiona na piersi. Miała zmierzwione włosy.
Wykorzystując milczenie jako młot, czekała... i czekała.
Ale Miles Teg też przeszedł szkolenie Bene Gesserit i nie uległ jej sondowaniu. W końcu
zdecydował się zrobić wyłom w lodowatym murze swoich zastrzeżeń.
– Wiesz, że jest to zdolność, którą miał nawet stary baszar. Jeśli musisz kogoś o to
obwinie, wskaż palcem Dostojne Matrony i ich sługusów. – Spojrzał w lewo i w prawo, nadal
nie mając ochoty ujawnić swoich sekretów. – Pod wpływem ich tortur rozwinęły się u mnie
pewne niezwykłe talenty, z których nadal korzystam w wielkiej potrzebie. Kiedy odzyskałem
wspomnienia, powiedziałem o części z nich Odrade, ale nie sądzę, by którakolwiek z was
rozumiała, jakie daje to możliwości.
– Przyspieszanie procesów przemiany materii? Poruszanie się z nadludzką szybkością?
– To i inne rzeczy. Mam też zdolność widzenia pola pozaprzestrzennego, chociaż
pozostaje ono niewidzialne dla wszystkich znanych detektorów.
– Dlaczego miałbyś utrzymywać to w tajemnicy przed nami? – zapytała Sziena. Była
autentycznie speszona i miała minę, jakby ją zdradzono.
Teg spojrzał na nią gniewnie. Nawet ona nie mogła tego zrozumieć.
– Dlatego, że od czasów Muad’Diba i Tyrana wy, Bene Gesserit, nie tolerujcie mężczyzn
obdarzonych niezwykłymi zdolnościami. Zabito jedenaście gholi Duncana, zanim udało się
przeżyć temu jednemu... a nie można złożyć wszystkich tych zabójstw na karb knowań
Tleilaxan. Zgromadzenie żeńskie ma w tym spory udział, zarówno czynny, jak i bierny. –
Zerknął na Idaho, a ten chłodno potwierdził to skinieniem głowy. – Masz, Szieno, niezwykły
talent – ciągnął. – Panujesz nad czerwiami. Również Duncan ma szczególne umiejętności.
Oprócz tego, że potrafi zobaczyć sieć wroga, został tak genetycznie zaprojektowany, że posiada
większą niż Bene Gesserit i Dostojne Matrony moc zniewalania seksualnego, dzięki czemu
dawno temu usidlił Murbellę. Właśnie dlatego dziwki tak rozpaczliwie pragnęły go zabić. –
Podniósł palec, by podkreślić wagę tego, co chciał powiedzieć. – A kiedy reszta naszych gholi
podrośnie i odzyska wspomnienia, podejrzewam, że niektóre z nich, jeśli nie wszystkie, pokażą
swoje cenne umiejętności, które pomogą nam przeżyć. Będziesz musiała pogodzić się z tym i
przyjąć te ich nienormalne dary, bo inaczej samo ich istnienie stanie się niepewne.
Duncan wziął głęboki oddech.
– Zgadzam się z nim, Szieno. Nie potępiaj Milesa za ukrywanie swoich talentów. Ocalił
nas, i to nie raz. Z drugiej strony przez moje błędy omal nie straciliśmy wszystkiego. – Pomyślał
o innych sytuacjach, w których obsesja na punkcie Murbelli odwróciła jego uwagę, spowalniając
reakcje podczas niespodziewanych kryzysów. – Nie mogę się uwolnić od Murbelli, tak samo jak
ty czy jakakolwiek inna Matka Wielebna nie może zwyczajnie przestać zażywać przyprawy. To
uzależnienie, bezsprzecznie destrukcyjne. Minęło dziewiętnaście lat, odkąd ją widziałem i
dotykałem jej ciała, a rana wciąż nie chce się zagoić. Jej i moja moc uwodzenia, w połączeniu z
moją doskonałą mentacką pamięcią, nie pozwalają mi uciec od niej. Tutaj, na Itace, wszędzie
natykam się na coś, co mi o niej przypomina.
– Gdyby to samo czuła Murbella na Kapitularzu – powiedziała Sziena cichym i zimnym
głosem, bez cienia współczucia – dziwki już dawno wyczułyby jej słabość i zabiły ją. Jeśli nie
żyje...
– Mam nadzieję, że żyje. – Duncan podniósł się z fotela pilota, szukając czegoś, co
dodałoby mu sił. – Ale pragnienie, by z nią być, potrzeba, którą nadal odczuwam, upośledza
moją zdolność sprawnego funkcjonowania, muszę więc znaleźć jakiś sposób, by się od niej
uwolnić. Od tego zależy nasze przetrwanie.
– Jak chcesz tego dokonać, skoro nie udało ci się przez tyle lat? – zapytał Teg.
– Myślałem, że znalazłem na to sposób. Zasugerowałem go mistrzowi Scytale’owi. Ale
teraz widzę, że to był błąd. Złudzenie. Goniąc za tym złudzeniem, opuściłem mostek w chwili,
kiedy byłem najbardziej potrzebny. Nie mogłem wiedzieć o tym z góry, ale mimo to przez moją
obsesję omal nie straciliśmy wszystkiego. Znowu.
Zamknąwszy oczy, Duncan zapadł w mentacki trans i zmusił się do cofnięcia się we
wspomnieniach, do przekopania się przez swoje kolejne żywoty. Szukał czegoś, czego mógłby
się uchwycić, i w końcu to znalazł. Lojalność.
Lojalność zawsze była dominującą cechą jego charakteru. Rdzeniem całego istnienia
Duncana Idaho. Lojalność wobec rodu Atrydów – wobec Starego Księcia, który umożliwił mu
ucieczkę od Harkonnenów, wobec jego syna, księcia Leto, i wobec wnuka, Paula Atrydy, za
którego Duncan oddał życie. A także wobec prawnuka księcia, Leto II, najpierw bystrego i
ujmującego chłopca, a później Boga Imperatora, który wielokrotnie go wskrzeszał.
Teraz jednak trudno mu było pozostać lojalnym bez reszty. Może właśnie dlatego się
zagubił.
– Tleilaxanie umieścili w tobie tykającą bombę, Duncan. Miałeś usidlić i zniszczyć Bene
Gesserit mające moc zniewalania seksualnego – powiedziała Sziena. – To ja byłam prawdziwym
celem, ale pierwsza uruchomiła tę bombę Murbella i wpadliście nawzajem w swoje sidła.
Duncan zastanawiał się, czy u podstaw jego niemożności uwolnienia się od obsesji nie
leży właśnie ów wprowadzony mu przez Tleilaxan, niejako wrodzony program.
„Niech to szlag, jestem od tego silniejszy!” – rzekł w duchu.
Kiedy podniósł wzrok na Szienę, zobaczył, że ma dziwną, zdecydowaną minę.
– Mogę ci pomóc zerwać te okowy, Duncan – powiedziała. – Zaufasz mi?
– Czy ci zaufam? Dziwne pytanie w twoich ustach.
Odwróciła się bez słowa i opuściła mostek. Duncan mógł się tylko zastanawiać, co miała
na myśli.
Nagle coś wyrwało go ze snu. Słyszał w ciemności dobrze znane, słabe tony kodu
wprowadzanego do zamka szyfrowego w drzwiach swojej kajuty. Tego kodu nie znał nikt
oprócz niego! Był bezpiecznie schowany w bankach pamięci Itaki.
Zsunął się z łóżka, poruszając jak żywe srebro, z napiętą uwagą chłonął wzrokiem każdy
szczegół. Przez otwierające się drzwi wlało się światło z korytarza, ukazując zarys postaci...
kobiety.
– Przyszłam po ciebie, Duncan. – Głos Szieny był cichy i chropawy.
Cofnął się o krok.
– Dlaczego?
– Wiesz dlaczego i wiesz, że muszę to zrobić.
Zamknęła za sobą drzwi. Lumilistwy rozjaśniły pomieszczenie zaledwie nieznacznie
ponad próg ciemności. Duncan widział kuszące cienie i jej sylwetkę skąpaną w słabej
pomarańczowej poświacie. Nie miała na sobie nic prócz cienkiej jak mgiełka podomki, która
spowijała ją niczym niesione przez wiatr opary przyprawy, odsłaniając całe ciało.
Jego mentacka maszyneria zawirowała i podsunęła oczywistą odpowiedź.
– Nie prosiłem...
– Owszem, prosiłeś!
„Używa na mnie Głosu” – zdziwił się.
– Domagałeś się tego ode mnie – ciągnęła Sziena – i jest to twój obowiązek. Wiesz, że
byliśmy sobie pisani. Tkwi to w tobie i przenika cię aż do samych chromosomów.
Pozwoliła, by zwiewna jak pajęczyna podomka opadła, i stanęła przed nim. Jej ciało
składało się z samych krzywizn i cieni, z dominującymi wypukłościami piersi i miodowym
ciepłem skóry, podkreślonym słabym oświetleniem.
– Odmawiam. – Wyprostował się, gotowy do walki. – Twoja moc seksualna nie podziała
na mnie. Znam te narzędzia i techniki równie dobrze jak ty.
– Owszem i właśnie dlatego możemy wykorzystać wspólną wiedzę, by rozerwać uścisk, w
którym trzyma cię Murbella, rozbijając na zawsze te okowy.
– Żebym tak samo uzależnił się od ciebie? Będę z tym walczył.
W mroku błysnęły jej zęby.
– A ja będę walczyć o to. U niektórych gatunków jest to ważna część tańca godowego.
Duncan opierał się, bojąc się stawić czoło swojej słabości.
– Sam mogę to zrobić. Nie potrzebuję...
– Owszem, potrzebujesz. Dla dobra nas wszystkich.
Zbliżyła się omdlewającym, ale niepokojąco szybkim ruchem. Wyciągnął rękę, by ją
powstrzymać, lecz chwyciła ją i niczym na linie, podciągnęła się do niego. Wydobyła z głębi
gardła niski, zmysłowy dźwięk, jeden z torujących tonów, który działał na podświadomość,
pobudzając atawistyczny układ nerwowy.
Duncan poczuł, że reaguje na to i się podnieca. Minęło tyle czasu, odkąd... Ale odepchnął
ją.
– Tleilaxanie chcieli, żebym ci to zrobił – powiedział. – Zaprojektowali to we mnie,
żebym mógł cię zniszczyć. To zbyt niebezpieczne.
– Miałeś zniszczyć niewyszkolone, bezdomne dziecko z Rakis, które nie miało środków
obrony przed tobą. I miałeś doprowadzić do upadku piastunkę Bene Gesserit, o wiele mniej
doświadczoną ode mnie. Otóż, jeśli jakakolwiek kobieta we wszechświecie może wystąpić
przeciw potężnemu Duncanowi Idaho, to właśnie ja.
– Jesteś próżna jak Dostojna Matrona.
Sziena złapała go za potylicę, jakby ze złością, zatopiła palce w kędzierzawych, czarnych
włosach i przysunęła jego twarz do swojej. Pocałowała go brutalnie, przyciskając miękkie piersi
do jego nagiego ciała. Jej palce dotykały skupisk komórek nerwowych na jego szyi i plecach,
wzbudzając zaprogramowane reakcje. Duncan zamarł na chwilę. Jej desperacki, żarłoczny
pocałunek złagodniał. Idaho, bezradny, zareagował – może silniej, niż spodziewała się Sziena.
Pamiętał, jak to wszystko zostało w nim uruchomione, kiedy Dostojna Matrona Murbella
próbowała go zniewolić. Odwrócił sytuację, wykorzystując własne zdolności seksualne. Ta pętla
dławiła go od tylu lat. Nie mógł pozwolić, by to się powtórzyło!
Wyczuwszy niebezpieczeństwo, Sziena starała się go odepchnąć. Wymierzyła mu ostry
cios w ramię, ale wyłapał go i odrzucił ją do tyłu. Padli na już i tak zmiętą pościel, walcząc i
obejmując się. Ich pojedynek zmienił się w agresywny akt miłosny. Kiedy wezbrane emocje
przerwały tamę, żadne z nich nie miało już wyboru.
Podczas wielu sesji klinicznych na Kapitularzu Duncan uczył Szienę tych właśnie metod,
ona zaś pomagała oszlifować niezliczonych męskich wysłanników Bene Gesserit, których
następnie rozmieszczano niczym seksualne miny przeciw Dostojnym Matronom. Spustoszenie,
jakiego dokonali ci mężczyźni, doprowadziło dziwki do białej gorączki.
Duncan przyłapał się na tym, że wykorzystuje całą swoją moc, by złamać Szienę, tak jak
ona starała się złamać jego. Dwoje profesjonalnych zniewalaczy seksualnych zderzyło się,
rywalizując o to, kto kogo pokona. Z jego gardła wydobył się jęk, który przybrał postać słowa,
imienia.
– Murbella...
Otworzyły się niebieskie od przyprawy oczy Szieny, nawet w ciemności paląc go
spojrzeniem.
– Nie Murbella. Murbella cię nie kochała. Wiesz o tym.
– Ani... ja... ciebie.
Wycisnął z siebie te słowa jako kontrapunkt rytmu, w którym poruszało się jego ciało.
Sziena wpiła się w niego i omal nie zatracił się pod naporem potężnej fali jej seksualności.
Czuł się, jakby tonął. Rozwiało się nawet jego mentackie skupienie i przeszedł w stan
rozproszenia uwagi odbierający mu ostrość widzenia.
– Jeśli nie miłość, Duncan, to obowiązek. Ratuję cię. Ratuję.
Leżeli potem obok siebie, ciężko dysząc, spoceni i tak wyczerpani, jak wyczerpany musiał
być Miles Teg po poddaniu swojego ciała niewiarygodnemu przyspieszeniu. Duncan czuł, że
ostra jak brzytwa nić, która krępowała go od środka, w końcu pękła. Przywiązanie do Murbelli,
mocne i zabójcze niczym szigastruna, nie oplatało już jego serca. Czuł się odmieniony – było to
wrażenie zarówno upojenia wolnością, jak i dryfowania bez kotwicy. On i Sziena zderzyli się jak
ogromne liniowce Gildii, a teraz odsuwali się od siebie, podążając każde innym kursem.
Leżał, trzymając Szienę w objęciach, a ona nic nie mówiła. Nie musiała. Idaho wiedział,
że w końcu jest wycieńczony, oszołomiony... i wyleczony.
Tworzymy historię dla siebie i mamy upodobanie do uczestniczenia w wielkich epopejach.
– podstawowe nauki Bene Gesserit,
Podręcznik szkoleniowy dla akolitek
Były to wspaniałe statki, tysiące statków ustawionych rzędami na morzu koloru wina. W
górze ciężkie, szare niebo tworzyło odpowiedni nastrój dla nadciągających chmur wojny. Ten
żywy obraz przedstawiał flotę, jakiej nie zebrano jeszcze nigdy w dziejach.
– Budzi strach i podziw, nieprawdaż, Danielu?
Uśmiechnięta staruszka stała na wybielonych przez fale deskach pomostu i patrzyła nad
urojoną wodą na starożytne statki, antyczne greckie galery o ostrych dziobach, na których
wymalowano gniewne oczy. Tryremy najeżone były długimi wiosłami, które wprawiały w ruch
rzesze niewolników.
Staruszek nie był jednak pod aż takim wrażeniem tego widoku.
– Moim zdaniem, mój Martyrze, twoje symbole są nużące. Jak zawsze. Uważasz, że twoje
oblicze warte jest tego, żeby wysłać po nie tysiąc statków?
Kobieta zachichotała oschle.
– Nie uważam się za klasycznie pięknego ani przystojnego... ani nawet za mężczyznę czy
kobietę, jeśli o to chodzi. Ale na pewno widzisz, jak podobne są obecne wydarzenia do początku
wojny trojańskiej. Namalujmy odpowiedni obraz, by to upamiętnić.
Martwiło ich to, że jedyny cel, którego desperacko szukali – błądzący statek
pozaprzestrzenny – kolejny raz wymknął się z pozornie pewnej, starannie przygotowanej
pułapki. Wciąż nie mieli tej jednej rzeczy, która według przewidywań była im potrzebna.
Mimo to staruszek z niecierpliwością i arogancją – cechami zdecydowanie ludzkimi, choć
nigdy by się do tego nie przyznał – postanowił wysłać swoją ogromną flotę. Zmiażdżenie
wszystkich zamieszkanych światów w rejonie Rozproszenia i każdej planety Starego Imperium
zajmie sporo czasu. Był zatem przekonany, że zanim Kralizek zbliży się do końca, będzie miał
to, czego potrzebuje. Nie było żadnego logicznego powodu, by dalej odwlekać szeroko
zakrojoną kampanię.
Staruszek popatrzył na symboliczne drewniane galery zapełniające aż po horyzont
iluzoryczny ocean. Statki ze zwiniętymi żaglami kołysały się na łagodnych falach i skrzypiały.
– Nasza flota jest tysiące razy potężniejsza od garści łodzi użytych w tamtej wojnie. A
nasze statki nieskończenie przewyższają te wytwory prymitywnej technologii. Podbijamy
wszechświat, nie jakiś mały kraj na planecie, o której zapomniała większość ludzi.
Staruszka, urzeczona stworzonym przez siebie widowiskiem, ugięła kościste nogi i usiadła
na pomoście.
– Zawsze jesteś tak nieznośnie dosłowny, że zupełnie nie rozumiesz metafor –
powiedziała. – Wojna trojańska była jednym z konfliktów, które określiły ludzką historię.
Pamięta się o niej jeszcze teraz, po dziesiątkach tysięcy lat.
– Przede wszystkim dzięki temu, że to ja zachowałem zapiski – rzekł naburmuszony
staruszek. – To ma być Kralizek, a nie potyczka barbarzyńskich armii.
W dłoni kobiety pojawił się kamyk. Rzuciła go do wody. Wpadł z czystym, głośnym
pluśnięciem. Rozszerzające się kręgi szybko zniknęły w poruszających się falach.
– Nawet ty chcesz sobie zapewnić miejsce w historii, prawda? Przedstawić siebie jako
wielkiego zdobywcę. Dlatego musisz zwracać szczególną uwagę na detale.
Mężczyzna stał sztywno obok niej, wystrzegając się swobodnego nastroju, jaki
stworzyłby, siadając na pomoście.
– Po moim zwycięstwie napiszę taką historię, jaka mi się spodoba – odparł.
Staruszka zdobyła się na dodatkowy wysiłek i iluzoryczne galery stały się tak wyraźne, że
na ich pokładach pojawiły się drobne postacie odgrywające rolę załogi.
– Szkoda, że Przewodnikom nie udało się schwytać tego statku pozaprzestrzennego.
– Przewodnicy zostali ukarani za niepowodzenie – rzekł staruszek. – A moja pewność
siebie pozostaje niezachwiana. Nasze ostatnie... dyskusje z Khrone’em pomogły sprecyzować
jego priorytety.
– Dobrze, że go nie zabiłeś i nie zaprzepaściłeś jego planów związanych z gholą Paula
Atrydy. Ostrzegałam cię, żebyś nie działał pochopnie. Nie powinno się odrzucać żadnej
możliwości, póki wszystko nie zostanie powiedziane i zrobione.
– Ty i te twoje bezsensowne banały.
– Jeszcze raz trzeba przejąć pałeczkę – powiedziała staruszka.
– Dlaczego zadajesz sobie tyle trudu, badając ludzi, skoro naszym celem jest zniszczenie
ich?
– Nie zniszczenie. Udoskonalenie.
Staruszek pokręcił głową.
– I mówisz, że to ja podejmuję się niewykonalnych zadań.
– Czas zacząć.
– Wreszcie w czymś się zgadzamy.
Staruszka nieznacznie skinęła spiczastą brodą. Stojący na dziobach tryrem dowódcy o
nagich torsach wydali rozkazy. Ciężkie wojenne bębny zaczęły wybijać donośny rytm, dokładnie
zsynchronizowany na tysiącach greckich galer. Po obu burtach każdego okrętu uniosły się
równocześnie trzy rzędy wioseł, zanurzyły w wodzie i pchnęły jednostki naprzód.
Za nimi, tam gdzie zacierały się krańce iluzorycznego oceanu i zaczynała się
rzeczywistość, ostre linie rozległego, pełnego wysokich budynków miasta opierały się
zamazującej kontury morskiej mgle. Wielka, żywa metropolia rozciągała się na całą planetę.
Podobnie było na wielu innych światach.
Kiedy ruszyły wojenne galery, z których każda symbolizowała zgrupowanie bojowe w
kosmosie, obraz się zmienił. Morze stało się czarnym, nieskończonym oceanem pełnym gwiazd.
Staruszek skinął z zadowoleniem głową.
– Inwazja będzie się teraz rozwijała dynamiczniej. Kiedy zaczniemy nawiązywać walkę,
nie pozwolę ci tracić czasu, energii i wyobraźni na takie pokazy.
Staruszka machnęła palcami, jakby oganiała się od dokuczliwego owada.
– Moje rozrywki niewiele kosztują, a nigdy nie tracę z oczu naszego nadrzędnego celu.
Wszystko, co widzimy i robimy, zawiera jakiś element iluzji, w takiej czy innej formie. Po
prostu wybieramy, które warstwy odsłonić. – Wzruszyła ramionami. – Ale jeśli nadal będziesz
mi suszył o to głowę, z radością wrócę z tobą do naszych oryginalnych postaci, kiedy tylko sobie
tego zażyczysz.
Wszystkie realistyczne obrazy zniknęły w mgnieniu oka i oboje znaleźli się w środku
ogromnej kalejdoskopowej metropolii.
– Czekaliśmy na to piętnaście tysięcy lat – powiedział staruszek.
– Tak, ale dla nas to niezbyt długo, prawda?
Widzieć nie znaczy wiedzieć, a wiedzieć nie znaczy zapobiec. Pewność może być takim samym
przekleństwem jak niepewność. Nie znając przyszłości, ma się więcej możliwości jej
kształtowania.
– Paul Muad’Dib, Złote łańcuchy wizji
Wyrocznia Czasu trzymała się na uboczu. Istniała już przed utworzeniem Gildii
Kosmicznej i przez kolejne tysiąclecia patrzyła, jak rozwija się i zmienia rodzaj ludzki. Była
świadkiem różnych zmagań ludzi i spełnienia ich marzeń, przedsięwzięć handlowych, budowy
imperiów i wojen, które je rozrywały.
W swoim sztucznym pomieszczeniu Wyrocznia widziała w umyśle szeroki pejzaż
nieskończonego wszechświata. Im bardziej rozszerzały się jej horyzonty czasowe, tym mniej
istotne stawały się poszczególne wydarzenia i jednostki. Jednak niektóre zagrożenia były zbyt
poważne, by mogła je ignorować.
Podczas niezmordowanych poszukiwań Wyrocznia Czasu zostawiła za sobą swoje dzieci,
nawigatorów, żeby kontynuować samotną misję, podczas gdy inne części jej ogromnego mózgu
rozważały możliwe sposoby obrony i ataku na potężnego, odwiecznego wroga.
Zanurzyła się w wypaczonym alternatywnym wszechświecie, w którym przed laty
znalazła i uratowała statek pozaprzestrzenny. Żeglowała przez ten dziwny gąszcz praw fizyki i
odwróconych doznań zmysłowych, chociaż wiedziała już, że Duncan Idaho nigdy by tam nie
wrócił. Statek pozaprzestrzenny nie znajdował się w tym wszechświecie.
Wystarczyło, że pomyślała o tym, i znowu wyłoniła się w normalnej przestrzeni. Znalazła
tam utkaną w pustce niematerialną sieć, sploty długich nici pajęczyny snutej przez wroga.
Tachionowe linie coraz bardziej się rozgałęziały i sięgały coraz dalej, niczym kłącza zielska
wdzierającego się podstępnie na pole uprawne. Już od wieków podążała za tymi skręcającymi na
chybił trafił przedłużeniami sieci.
Przeleciała wzdłuż takiej nitki od punktu jej przecięcia z jedną linią do punktu przecięcia z
następną. Gdyby poświęciła na to dość czasu i posunęła się wystarczająco daleko, dotarłaby w
końcu do kłębka, z którego wychodziły, ale jeszcze nie wszystkie elementy znajdowały się na
właściwych miejscach i nie nadeszła pora na tę bitwę. Dalsze podążanie za tachionową siecią nie
służyłoby celom Wyroczni ani nie doprowadziłoby jej do Duncana Idaho i statku
pozaprzestrzennego. Jeśli sieć znalazła zagubioną jednostkę, to wróg i tak już ją przechwycił,
dlatego logika nakazywała szukać go poza siecią.
Wzbijając się z szybkością myśli, Wyrocznia Czasu nie mogła się nadziwić niesamowitej
zdolności statku wymykania się jej, ale bardzo dobrze znała moc ucieleśnioną w Kwisatz
Haderach. A ten, zrządzeniem losu, był potężniejszy niż jakikolwiek przed nim. Tak mówiły
przepowiednie. Przyszłe dzieje, jeśli spojrzeć na nie z szerszej perspektywy, były istotnie z góry
określone.
Przez dziesiątki tysięcy lat miliardy ludzi wykazywały się ukrytymi przyrodzonymi
zdolnościami. W mitach i legendach ciągle pojawiała się ta sama przepowiednia o końcu czasu,
o tytanicznych bitwach, które wyznaczały radykalne zmiany w historii i społeczeństwie. Jedną z
takich bitew był Dżihad Butleriański. Wyrocznia też brała w nim udział, walcząc ze strasznym
przeciwnikiem, który groził ludzkości unicestwieniem.
Teraz ów odwieczny wróg wracał. Był to ten sam potężny nieprzyjaciel, którego
Wyrocznia Czasu przysięgła zniszczyć, kiedy była zwykłą ludzką istotą o nazwisku Norma
Cenva.
Kontynuowała poszukiwania w bezmiarze wszechświata.
Przyszłość nie jest czymś, czemu mamy się biernie przyglądać, lecz czymś, co mamy tworzyć.
– z zarejestrowanych przemówień Muad’Diba
wydanych przez gholę Paula Atrydy
Z pomocą Chani Paul włamał się do magazynu przyprawy na statku. Łączyła ich więź
osobista i kiełkujący romans, więc często wychodził gdzieś z fremeńską dziewczyną. Opiekunki
nie widziały już w ich zachowaniu niczego niezwykłego. Paul nie miał wątpliwości, że śledzą
ich rozmieszczone na statku kamery i że niektórym Bene Gesserit przydzielono zadanie
pilnowania dzieci. Ale być może – tylko być może – Chani i jemu uda się wyrwać spod ich
czujnego oka i zrobić to, co muszą, jeśli będą działali wystarczająco szybko.
Paul nie udawał jednak, że darzy Chani afektem, nie robił tego, by odwrócić uwagę
opiekunek. Chociaż żadne z nich nie miało wspomnień z poprzedniego życia, naprawdę lubił tę
dziewczynę i wiedział, że ta sympatia przerodzi się w coś głębszego i poważniejszego. Nie śmiał
zaufać nikomu, nawet Duncanowi Idaho, ale na niej mógł polegać.
Po wielu tygodniach zastanawiania się nad tą sprawą – szczególnie intensywnego po tym,
jak Przewodnicy o włos nie przejęli statku – Paul doszedł do wniosku, że musi spożyć
przyprawę. Ghole stworzono w określonym celu, a zagrożenie nie zniknęło. Jeśli kiedykolwiek
miał pomóc ludziom znajdującym się na pokładzie Itaki, musiał się dowiedzieć, co naprawdę
kryje się wewnątrz niego.
Musiał znowu stać się prawdziwym Paulem Atrydą.
Magazyn melanżu nie był zbyt pilnie strzeżony. Kadzie aksolotlowe produkowały teraz aż
za dużo przyprawy, więc przestała być tak rzadkim i cennym artykułem, by podejmować
drastyczne kroki dla jej ochrony. Trzymano ją w metalowych szafkach zabezpieczonych tylko
prostymi zamkami.
Zawsze ostrożna jak prawdziwa Fremenka, Chani sprawdziła drzwi za nimi, żeby się
upewnić, czy ich obecność w magazynie nikogo nie zaalarmowała. Jej spojrzenie było skupione i
zatroskane, ale nie miała wątpliwości co do słuszności decyzji Paula.
Zamki opóźniły jego akcję tylko o kilku sekund. Kiedy otworzył metalowe drzwi szafki,
owionął go mocny zapach kuszący perspektywą przywołania wspomnień. W ramach
przygotowania do późniejszych obowiązków wszystkie dzieci ghole otrzymywały w pożywieniu
starannie odmierzone dozy melanżu. Znały jego smak i aromat, ale nigdy nie spożywały
wystarczających ilości, by doświadczyć jego skutków. Paul doskonale zdawał sobie sprawę z
tego, jak może on być niebezpieczny. I jak potężne może mieć działanie.
Dotykając porządnie poukładanych paczuszek przyprawy, wiedział, że bez względu na
proces produkcji, znajdująca się w nich substancja ma taki sam skład chemiczny. Mimo to
grzebał w waflach, jakby szukał jakichś specjalnych, i w końcu wybrał kilka. Nie wiedział,
dlaczego to robi, ale serce mówiło mu, że postępuje właściwie.
– Dlaczego akurat te, Usul? – zapytała Chani. – Pozostałe są zatrute?
Wtedy zrozumiał.
– Większość tej przyprawy pochodzi z kadzi aksolotlowych – wyjaśnił . – Ale nie te... –
Pokazał wafle, które wybrał, chociaż wszystkie wyglądały tak samo. – Tę przyprawę
wytworzyły czerwie pustyni. Sziena zebrała ją z piasku w ładowni. Jest najbardziej zbliżona do
przyprawy z Rakis.
Wyjął kilka wafli sprasowanej przyprawy, dużo więcej, niż kiedykolwiek spożył.
Oczy Chani się rozszerzyły.
– Usul, to za dużo!
– Tyle, ile potrzebuję. – Dotknął jej policzka. – Chani, przyprawa jest kluczem. Jestem
Paul Atryda. Przedtem melanż otworzył przede mną moje możliwości. To melanż uczynił mnie
tym, kim się stałem. Jeśli nie znajdę sposobu, by dotrzeć do mojego prawdziwego „ja”,
eksploduję wewnątrz. – Zamknął drzwi szafki. – Jestem najstarszy z małych gholi. To może być
odpowiedź dla nas wszystkich.
Chani tak zacisnęła szczęki, że na jej szczupłej, pociągłej twarzy wystąpiły mięśnie.
– Jak chcesz, Usul. Pospieszmy się.
Pobiegli korytarzami, wybierając prywatne przejścia, w których było niewiele kamer, i
otworzyli jedną z tysięcy pustych, nieużywanych kabin. Wśliznęli się do środka. Co pomyślą o
tym obserwatorki ze zgromadzenia żeńskiego?
– Powinienem się położyć, nim zacznę. – Paul usiadł na wąskim łóżku. Chani przyniosła
mu wody z dozownika w ścianie. – Czuwaj nade mną, Chani.
– Będę czuwała, Usul.
Powąchał wafle przyprawowe, zgadując, ale udając, że wie, ile ma spożyć. Miały
niesamowity zapach, któremu nie można się było oprzeć, na który ciekła ślinka.
– Bądź ostrożny, ukochany. – Chani pocałowała go w policzek, a potem niepewnie w usta,
po czym wstała.
Zjadł cały wafel, połykając palący melanż, zanim stracił odwagę, a następnie chwycił
jeszcze kilka i też je zjadł. Na koniec, czując się, jakby schodził z urwiska, położył się na
plecach i zamknął oczy. W kończynach czuł już postępujące mrowiące odrętwienie. Jego
organizm zaczął rozkładać wprowadzone związki chemiczne i Paul czuł wyzwalającą energię
płynącą znanymi niegdyś kanałami przez ciało Atrydy.
Zapadł się w otchłań czasu.
Kiedy wszystko wokół niego spowiła ciemność i zapadł głębiej w trans, Paul, zagubiony,
szukając w sobie drogi, ujrzał błyski, znane twarze: swojego ojca, księcia Leto, Gurneya
Hallecka i lodowato pięknej księżnej Irulany. Na tym poziomie nie mógł skupić myśli. Nie był w
stanie stwierdzić, czy to prawdziwe przebłyski pamięci, czy tylko wynurzające się na
powierzchnię dane z zapisów, które przeczytał w archiwum. Słyszał swoją matkę Jessikę
czytającą mu coś, werset ze sprośnej piosenki śpiewanej przez Gurneya przy wtórze balisety,
nieudane próby uwiedzenia go podejmowane przez Irulanę. Ale to nie wystarczyło, nie tego
szukał.
Zszedł głębiej. Przyprawa wyostrzała obrazy tak, że w końcu ich szczegóły stały się zbyt
wyraźne, zbyt trudne do odróżnienia. Wtem fragmenty te zlały się w jedno i ujrzał prawdziwą
wizję, jakby w jego umyśle eksplodowała nagle migawka rzeczywistości. Czuł, że leży na
zimnej posadzce. Krwawił z głębokiej rany od noża. Czuł ciepłą krew płynącą na podłogę.
Swoją krew. Z każdym uderzeniem słabnącego serca wyciekało z niego coraz więcej tej
czerwieni.
Była to śmiertelna rana – wiedział o tym równie dobrze jak każde zwierzę, które odpełza
na bok, by umrzeć. W jego głowie trwała gonitwa myśli. Starał się spojrzeć za siebie, by
zobaczyć, gdzie jest i z kim. Umrze tam...
Kto go zabił? Co to za miejsce?
Najpierw pomyślał, że jest starożytnym niewidomym Kaznodzieją umierającym pośród
tłumów przed świątynią Alii w gorącym Arrakin... ale to nie była Diuna. Nie było tam tłumu,
palącego pustynnego słońca. Nad sobą widział tylko ozdobne sklepienie, dziwną fontannę w
pobliżu. Był w jakimś pałacu, wspaniałej budowli z kopułą i kolumnadą. Może był to pałac
Imperatora Muad’Diba, taki jak model, który małe ghole zbudowały w pokoju zabaw. Nie był w
stanie tego stwierdzić.
Potem przypomniał sobie wydarzenie, o którym przeczytał podczas poszukiwań w
bibliotece. Dźgnął go hrabia Fenring... Była to próba zabójstwa, które miało doprowadzić do
umieszczenia na nowym tronie córki Feyda-Rauthy i lady Fenring. Paul o mało wtedy nie zginął.
Czy widział przebłysk wspomnienia o tym decydującym momencie w pierwszym roku
swojego panowania, w najkrwawszym okresie swojego dżihadu? Było tak żywe.
Ale dlaczego spośród wszystkich wspomnień, które mogły być zamknięte w jego umyśle,
akurat to wysunęło się na pierwszy plan? Jakie było jego znaczenie? Wydawało się, że coś
jeszcze jest nie tak. Wspomnienie to było nieskrystalizowane, nietrwałe. Może melanż w ogóle
nie obudził jego wspomnień gholi. A jeśli zamiast tego pobudził słynną atrydzką zdolność
jasnowidzenia? Być może była to wizja czegoś strasznego, co ma się dopiero wydarzyć.
Kiedy wił się na łóżku, pogrążony w wizji wywołanej przez przyprawę, poczuł taki ból w
ranie, jakby była ona nieznośnie rzeczywista.
„Jak mam zapobiec temu zdarzeniu? – myślał gorączkowo. – Czy to, co widzę, to
prawdziwa przyszłość, nowa wizja śmierci mojego ciała gholi?”
Scena się zamazała. Konający na posadzce Paul nadal krwawił, ręce miał czerwone od
krwi. Podniósłszy wzrok, przeżył wstrząs, bo zobaczył siebie, młodą twarz, którą regularnie
widywał w lustrze. Ale ta wersja jego twarzy była wcielonym złem, z szyderczymi oczami i
tryumfalnym śmiechem.
– Wiedziałeś, że cię zabiję! – krzyknęło jego drugie „ja”. – Równie dobrze mogłeś sam
sobie wbić ten sztylet.
A potem łapczywie spożył kolejną porcję przyprawy, jak zwycięzca biorący łupy.
Paul zobaczył śmiejącego się siebie i poczuł, że jego życie ucieka...
Wyrwano go z ciemności. Strasznie bolały go mięśnie i stawy, ale było to nic w
porównaniu z rozdzierającym bólem, który promieniował z głębokiej rany od noża.
– Odzyskuje przytomność. – Głos Szieny, ponury, niemal besztający.
– Usul... Usul! Słyszysz mnie?
Ktoś ściskał kurczowo jego dłoń.
„Chani” – pomyślał.
– Nie odważyłabym się podać kolejnej dawki środka pobudzającego.
Była to jedna z lekarek Akademii Suka. Paul znał je wszystkie, gdyż nieustannie badały
ghole, szukając jakichkolwiek wad fizycznych.
Uniósł powieki, ale widok przesłaniała mu niebieska przyprawowa mgiełka.
Zobaczył Chani. Miała zaniepokojoną minę. Jej twarz była tak piękna i stanowiła ostry
kontrast dla tamtego obrazu jego złego, roześmianego „ja”.
– Paulu Atrydo, coś ty zrobił? – zażądała wyjaśnień Sziena, stając nad nim. – Co miałeś
nadzieję osiągnąć? To było cholernie głupie!
– Ja... umierałem. – Jego głos był suchy i ochrypły, ledwie słyszalny. – Zasztyletowany.
Widziałem to.
Zaniepokoiło to i zarazem podekscytowało Szienę.
– Pamiętasz swoje pierwsze życie? Zasztyletowany? Jako ślepy starzec w Arrakin?
– Nie. To było coś innego.
Przeszukał umysł i uświadomił sobie prawdę. Miał wizję, ale nie doprowadził do pełnego
powrotu wspomnień.
Chani podała mu wodę, a on łapczywie ją wypił. Lekarka Akademii Suka pochylała się
nad nim, nadal starając się pomóc mu, ale niewiele mogła zdziałać.
– Myślę, że to było jasnowidzenie – powiedział, wydostawszy się z oparów przyprawy. –
Ale nadal nie pamiętam mojego prawdziwego życia.
Sziena obrzuciła drugą Bene Gesserit ostrym, spłoszonym spojrzeniem.
– Jasnowidzenie – powtórzył, tym razem z większym przekonaniem.
Jeśli chciał uśmierzyć niepokój Szieny, to mu się nie udało.
Ciało się poddaje. Wieczność odbiera swoją własność. Nasze ciała poruszyły na krótko te wody,
tańczyły w pewnym upojeniu przed miłością życia i siebie, zajmowały się paroma dziwnymi
pomysłami, a potem poddały się instrumentom Czasu. Co możemy o tym powiedzieć?
Pojawiłem się. Nie ma mnie... a jednak się pojawiłem.
– Paul Atryda, Wspomnienia Muad’Diba
Teraz, kiedy był ponownie sobą, baron Vladimir Harkonnen stwierdził, że dni, które
spędza na Kaladanie, ma zawsze wypełnione, chociaż nie tym, co by wolał. Od swojego
przebudzenia usilnie starał się zrozumieć nową sytuację i to, jak potomkowie Atrydów zbrukali
cały wszechświat, odkąd jego zabrakło.
Niegdyś Harkonnenowie należeli do najbogatszych rodów w Landsraadzie. Teraz ów
wielki szlachecki ród istniał już tylko w jego pamięci. Baron miał przed sobą mnóstwo pracy.
Intelektualnie i emocjonalnie powinien się cieszyć, że włada rodzinną planetą
śmiertelnych wrogów, ale Kaladan nie mógł się równać z jego ukochaną Giedi Prime. Aż zadrżał
na myśl o tym, jak ten świat obecnie wygląda. Pragnął znowu się tam znaleźć i przywrócić mu
dawną świetność. Ale nie miał do pomocy Pitera de Vriesa, Feyda-Rauthy ani nawet
ciołkowatego, ale pożytecznego wnuka, Rabbana.
Jednak Khrone obiecał mu wszystko – pod warunkiem że pomoże maskaradnikom
zrealizować ich plan.
Gdy powróciły wspomnienia gholi barona, pozwolono mu na pewne rozrywki. W lochach
zamku miał parę zabawek. Nucąc pod nosem, zbiegł po schodach na najniższy poziom i
przystanął, by posłuchać czarujących szeptów i jęków. Jednak gdy wszedł do głównego
pomieszczenia, wszystko ucichło.
Wszędzie ustawione były, zgodnie ze szczegółowymi instrukcjami, jego zabawki: stoły z
urządzeniami do rozciągania, ściskania i krojenia części ciała. Na ścianach wisiały maski z
wbudowaną elektroniką, które doprowadzały przyodzianych w nie nieszczęśników do
szaleństwa, a nawet mogły wymazać im mózgi, jeśli baron tego zapragnął. Fotele z przewodami
do rażenia prądem i kolcami, które można było instalować w intrygujących miejscach. Było to
znacznie lepsze od wszystkiego, czego używał Khrone.
Na ścianach wisiało na łańcuchach dwóch przystojnych chłopców tylko trochę młodszych
od niego. Ich oczy, pełne przerażenia i bezbrzeżnego smutku, śledziły każdy ruch barona.
Ubrania były rozprute w miejscach, gdzie zdarł je z nich dla własnej przyjemności.
– Cześć, moje ślicznotki. – Nie odpowiedzieli, ale widział, że się wzdrygnęli. –
Wiedzieliście, że w waszych żyłach płynie krew Atrydów? Mam zapisy genetyczne, które tego
dowodzą.
Jęcząc, zaprzeczyli temu, chociaż w istocie nie mogli o tym wiedzieć. Po upływie tylu lat
krew tak się rozwodniła, że któż mógł to stwierdzić bez pełnych danych genetycznych? W końcu
liczyło się tylko odczucie, prawda?
– Nie możesz nas winić za grzechy popełnione przed setkami lat! – krzyknął żałośnie
jeden z chłopców. – Zrobimy, co zechcesz. Będziemy twoimi wiernymi sługami.
– Moimi wiernymi sługami? Och, ależ już nimi jesteście.
Podszedł do tego, który go błagał, i pogładził go po jasnych włosach. Chłopiec zadrżał i
odwrócił wzrok.
Baron czuł się pobudzony. Ten był taki śliczny, o gładkich policzkach pokrytych tylko
delikatnym meszkiem niewykształconego zarostu i niemal kobiecych rysach. Dotknąwszy
miękkiej skóry jego twarzy, Harkonnen zamknął oczy i uśmiechnął się.
Gdy je otworzył, doznał wstrząsu – rysy ofiary się zmieniły. Piękny chłopiec był młodą,
czarnowłosą kobietą o owalnej twarzy i niebieskich oczach świadczących o uzależnieniu od
przyprawy. Śmiała się z niego.
Baron się cofnął.
– Ja tego nie widzę! – krzyknął.
– Ależ widzisz, dziadku! Czy nie wyrosłam na piękną kobietę? – Usta skutej łańcuchami
kobiety poruszały się, ale głos płynął z jego umysłu. – Pozwoliłam ci myśleć, że się mnie
pozbyłeś, ale była to tylko moja gierka. Lubisz gry, prawda?
Mrucząc nerwowo, baron uciekł z izby tortur i popędził wilgotnym korytarzem, lecz Alia
została z nim.
– Jestem twoją stałą towarzyszką zabaw, zostanę z tobą na całe życie! – Roześmiała się, a
potem zrobiła to ponownie.
Kiedy Harkonnen dotarł na parter zamku, zlustrował niecierpliwie broń wiszącą na
ścianach i umieszczoną w gablotach. Wyrzuci Alię ze swojego mózgu, choćby nawet musiał się
w tym celu zabić. Khrone zawsze może sprowadzić go ponownie jako gholę. Alia była niczym
trujące zielsko rozsiewające toksyny w jego ciele.
– Dlaczego tutaj jesteś? – krzyknął w sali bankietowej o kamiennych ścianach, w której
panowała taka cisza, że aż dzwoniło w uszach. – Jak się tu dostałaś?
Wydawało mu się to niemożliwe. W minionych stuleciach linie rodowe Harkonnenów i
Atrydów skrzyżowały się, a Atrydzi znani byli ze swoich Złych Duchów, z niesamowitych wizji,
z osobliwego sposobu myślenia. Ale jak ta piekielna skaza Alii zainfekowała jego umysł? Niech
szlag trafi Atrydów!
Pomaszerował ku głównemu wyjściu, mijając kilku nijakich maskaradników, którzy
patrzyli na niego wścibskim wzrokiem.
„Nie mogę się przed nimi zbłaźnić” – pomyślał i uśmiechnął się do jednego, a potem do
drugiego.
– Czyż nie jest fajnie przeżywać na nowo minioną świetność i rozkoszować się zemstą? –
zapytała Alia w nim.
– Zamknij się, zamknij! – syknął pod nosem.
Zanim dotarł do wysokich, dwuskrzydłowych drewnianych drzwi, otworzyły się i do
zamku wkroczył Khrone ze świtą maskaradników oraz małym czarnowłosym chłopcem o
dziwnie znajomych rysach. Chłopiec miał sześć, może siedem lat.
Głos Alii był pełen radości.
– Idź się przywitać z moim bratem, dziadku!
Khrone pchnął chłopca do przodu i wydatne usta barona wykrzywiły się w pożądliwym
uśmiechu.
– Ach, Paolo! Wreszcie! Myślisz, że nie znam Paula Atrydy?
– Będzie twoim podopiecznym, twoim uczniem. – Głos Khrone’a był surowy. – On jest
powodem, dla którego czuwaliśmy nad tobą, baronie. Ty jesteś naszym narzędziem, a on naszym
skarbem.
Czarne jak pajęcze oczy barona rozbłysły. Podszedł prosto do dziecka i uważnie mu się
przyjrzał. Paolo odpowiedział gniewnym spojrzeniem, co sprawiło, że Harkonnen zachichotał z
radości.
– A co dokładnie wolno mi z nim robić? Czego chcecie?
– Przygotuj go. Wychowaj. Dopilnuj, żeby był przygotowany na swój los. Musi sprostać
pewnej potrzebie.
– A co to za potrzeba?
– Wyjaśnimy ci, gdy nadejdzie pora.
„Ach, mam w garści Paula Atrydę i muszę zadbać o to, żeby tym razem został prawidłowo
wychowany – myślał Harkonnen z rozkoszą. – Jak mój siostrzeniec Feyd-Rautha, cudowny
chłopak w swoim czasie. Naprawi to wiele historycznych krzywd”.
– Masz teraz swoje wspomnienia, baronie, potrafisz więc zrozumieć prawdziwe zawiłości,
złożoność sytuacji i jej konsekwencje. Jeśli coś mu się stanie, znajdziemy bardzo szczególny
sposób, żebyś tego pożałował.
Maskaradnik mówił całkiem przekonująco.
Baron machnął z lekceważeniem pulchną dłonią.
– Oczywiście, oczywiście. Zawsze było mi przykro, że odłączyłem jego kadź aksolotlową
na Tleilaxie. Było to z mojej strony głupie i impulsywne działanie. Nie wiedziałem, co robię. Od
tamtej pory nauczyłem się powściągliwości.
Przez głowę przeszła mu fala tak potwornego bólu, że aż się skrzywił.
– Mogę ci pomóc w tej powściągliwości, dziadku – rozległ się w jego czaszce głos Alii.
Chciał na nią wrzasnąć.
Ogromnym wysiłkiem psychicznym odepchnął ją, po czym zachichotał, nachylając się ku
młodemu gholi.
– Długo na to czekałem, śliczny chłopcze. Mam wiele planów dla nas obu.
Dowództwo musi zawsze wyglądać na pewne siebie. Szanuj całą tę pokładaną w tobie wiarę i
spoczywającą na twoich barkach odpowiedzialność, kiedy siedzisz na najważniejszym miejscu,
chociaż nigdy nie wolno ci pokazać, że odczuwasz ten ciężar.
– książę Leto Atryda,
sporządzone w Arrakin notatki dla jego syna
Tleilax został zdobyty i zbuntowane Dostojne Matrony przestały być zagrożeniem.
Walkirie bezbłędnie wykonały swoje najważniejsze zadanie, a Matka Dowodząca była ogromnie
dumna zarówno ze swojej córki, jak i z całego nowego zgromadzenia żeńskiego.
„W końcu możemy przejść do innych zadań” – pomyślała.
Siedząc w zwieńczonej kopułą rotundzie biblioteki kapituły, Murbella nie miała czasu
radować się ostatnimi zwycięstwami ani zastanawiać się nad nimi. Zerknęła przez małe okno na
dogorywające sady i żarłoczną pustynię za nimi. Słońce zapadało za horyzont, obrysowując
kontury poszarpanych skalnych skarp jak artysta. Ilekroć tam patrzyła, pustynia wydawała się
większa i bliższa. Nigdy nie przestawała posuwać się naprzód.
Tak jak wróg z zewnątrz... tyle że Bene Gesserit celowo wprawiły piaski w ruch,
poświęcając wszystko inne dla produkcji jednej substancji – melanżu – na rzecz ostatecznego
zwycięstwa, które – miały nadzieję – odniosą. W minionych kilkudziesięciu latach wojna z
Dostojnymi Matronami sporo kosztowała ludzkość. Wyrządziła ogromne straty, zostało
zniszczonych wiele planet. A przecież dziwki były dużo mniejszym zagrożeniem.
Pośrodku pola projekcyjnego, otoczona przez setkę najinteligentniejszych członkiń
nowego zgromadzenia żeńskiego, stała w milczeniu, w pozie wyrażającej szacunek, stara Matka
Archiwariuszka Accadia.
– Ukazane jest tu to, co musicie wiedzieć, a także rozmiary zagrożenia, przed którym teraz
stoimy – powiedziała. – Czerpałam obficie ze szczerych zeznań byłych Dostojnych Matron,
prześledziłam ich początkową ekspansję na niezbadane terytoria... i niedawny nagły odwrót do
Starego Imperium.
Teraz, kiedy Murbella przedarła się przez czarny mur w swoich Innych Wspomnieniach,
rozumiała dokładnie, kim jest wróg i czym sprowokowały go Dostojne Matrony. Wiedziała o
naturze wroga z zewnątrz więcej niż kiedykolwiek domyślały się Odrade, Taraza czy
którakolwiek inna z poprzednich przywódczyń Bene Gesserit.
Przeżyła te wszystkie życia.
W szczególności widziała siebie jako twardą, ambitną i odnoszącą sukcesy
przywódczynię, która prowadziła swoją eskadrę poza krańce zbadanej przestrzeni, coraz dalej i
dalej. „Lenise – wspominała. – Tak miałam na imię”. W owych czasach miała nastroszone
czarne włosy, obsydianowe oczy i cały zbiór metalowych ozdób wystających z policzków i brwi
– trofeów wojennych, po jednym za każdą rywalkę, którą zabiła, dążąc do władzy. Ale kiedy
próba zgładzenia wyższej od niej rangą Dostojnej Matrony zakończyła się niepowodzeniem,
zebrała wierne sobie eskadry i zapuściła się głębiej na nieznane terytoria. Nie po to, by uciec, ale
by podbić nowe obszary.
W trakcie tej pazernej ekspansji wdarła się ze swoimi Dostojnymi Matronami na obrzeża
ogromnego, rozwijającego się prężnie imperium – imperium stworzonego przez istoty nie będące
ludźmi – którego istnienia nawet nie podejrzewano. Nie wiedziały, że ów groźny wróg narodził
się przed z górą piętnastoma tysiącami lat, w ostatnich dniach Dżihadu Butleriańskiego.
Dostojne Matrony natknęły się na wysuniętą dziwną placówkę przemysłową, tętniącą
życiem metropolię zamieszkaną wyłącznie przez maszyny. Myślące maszyny. Lenise i jej
kobiety nie zrozumiały wagi tego odkrycia. Nie zadawały sobie pytań o pochodzenie tego, co
odkryły.
Samoodtwarzający się, ewoluujący komputerowy wszechumysł znowu zapuścił korzenie,
budując i rozszerzając ściśle powiązane wewnętrznie imperium mechanicznej inteligencji.
Lenise tego nie rozumiała i nie przejmowała się tym. Wydała rozkazy – pogrążona w wizji
historii Murbella znowu wymówiła te słowa – i Dostojne Matrony zrobiły to, co umiały
najlepiej: niczym niesprowokowane, zaatakowały, spodziewając się, że podbiją tę planetę i
obejmą nad nią władzę.
Nie domyślając się skali ani siły tego, co odkryły, Lenise i jej Dostojne Matrony
zaskoczyły maszyny, ukradły statki pełne potężnej, niezwykłej broni, zniszczyły placówkę... i
odleciały. Dla uczczenia zwycięstwa Lenise dodała kilka metalowych ozdób do tych, które już
miała na twarzy, a potem wróciła, by wziąć odwet na Dostojnych Matronach, które ją pokonały.
Odpowiedź maszyn była szybka i straszna. Przypuściły w odwecie potężny atak,
zapuszczając się w głąb terytoriów zasiedlonych podczas Rozproszenia i eksterminując za
pomocą nowych, śmiercionośnych wirusów całe populacje Dostojnych Matron. Wróg tropił
dziwki, dopadając i niszcząc je w ich kryjówkach.
Murbella widziała w różnych wspomnieniach wiele pokoleń Dostojnych Matron. Nie
grzeszące nigdy subtelnością kobiety rozpoczęły paniczną ucieczkę, tratując układy gwiezdne,
pustosząc je, a potem ruszając dalej. Siały pożogę i zniszczenie, paląc za sobą mosty. Jakież to
było dla nich upokorzenie – poniosły sromotną klęskę!
I cały czas prowadziły wroga ku Staremu Imperium.
Murbella wiedziała to wszystko. Widziała to jak żywe w swojej przeszłości, w swojej
historii, w swoich wspomnieniach. Musiała się podzielić tymi przeżyciami z innymi siostrami,
które nie znalazły jeszcze klucza do swoich przechowywanych od pokoleń sekretów.
„Wrogiem z zewnątrz jest Omnius – dudniło jej w głowie. – Wróg nadciąga”.
Pod kopułą rotundy, przed oniemiałą publicznością, Accadia sprawnie obsługiwała
sękatymi palcami aparaturę projekcyjną. Nad głowami zebranych w wielkim, sklepionym
pomieszczeniu zmaterializował się holograficzny obraz znanego wszechświata. Podświetlone
były najważniejsze układy gwiezdne w Starym Imperium oraz planety opisane przez tych, którzy
wrócili z Rozproszenia. Na zajętych wtedy obszarach utworzyły się niezależne federacje –
planety skupione pod wspólnymi rządami i sojusze handlowe – były też odizolowane od innych
światów kolonie wyznawców rozmaitych religii, a wszystko to łączyła cienka wspólna nić
człowieczeństwa.
„Mówił o tym Tyran w swoim Złotym Szlaku – pomyślała Murbella. – A może, jak
zwykle, niezbyt dobrze to zrozumieliśmy?”
– Oto planety, które dziwki zamieniły już w zgliszcza za pomocą skradzionych wrogowi
straszliwych unicestwiaczy – zatrzeszczał głos starej bibliotekarki.
Po mapie gwiezdnej rozlała się niczym krew czerwień. Za dużo czerwieni. Tyle planet
Bene Gesserit, nawet Rakis, wszystkie światy Tleilaxan i każda planeta, która znalazła się
przypadkiem na drodze dziwek. Lampadas, Qalloway, Andosia, baśniowe miasta na mającym
małą siłę ciążenia Oalarze... Teraz wszystkie były cmentarzyskami.
Jak mogła nie widzieć tego rzucającego się w oczy okropieństwa, kiedy tytułowała się
Dostojną Matroną?
„Oglądałyśmy się za siebie tylko wtedy, kiedy chciałyśmy sprawdzić, jak blisko jest wróg
– myślała. – Wiedziałyśmy, że sprowokowałyśmy coś okropnego, a mimo to wdzierałyśmy się w
głąb Starego Imperium jak lis do kurnika, siejąc spustoszenie podczas tej próby ucieczki”.
Kiedy docierał tam wróg z zewnątrz, poruszeni mieszkańcy planet instynktownie
przystępowali do walki i byli unicestwiani. Dostojne Matrony traktowały to jako grę na zwłokę,
stawiając przeszkody na drodze nadciągającego przeciwnika.
– Dziwki to wszystko zrobiły? – wyszeptała Matka Wielebna Laera, jedna z
administracyjnych doradczyń Murbelli.
Accadia wydawała się zafascynowana tym, co mogła im pokazać.
– Spójrzcie, to jest jeszcze bardziej przerażające – powiedziała.
Kolejny pas kresowych układów gwiezdnych przybrał chorobliwie siną barwę. Niektóre
planety były zamazanymi punkcikami na mapie, co wskazywało, że ich współrzędne nie zostały
potwierdzone. Liczba zaatakowanych światów była dużo większa od czerwonej rany zadanej
Staremu Imperium przez Dostojne Matrony.
– To planety, o których wiemy, że zostały zniszczone przez wroga z zewnątrz na
terytoriach zajętych podczas Rozproszenia. Światy Dostojnych Matron spustoszone głównie
przez straszną zarazę.
Przyglądając się ogromnej, złożonej projekcji wszechświata, Murbella nie potrzebowała
pomocy mentata, by wyciągnąć oczywiste wnioski. Jej doradczynie spośród Bene Gesserit i
Dostojnych Matron niespokojnie mruczały. Nigdy wcześniej nie widziały tak jasno
przedstawionego zagrożenia z zewnątrz.
Murbella naprawdę czuła teraz bliskość arafelu – chmury-ciemności zwiastującej koniec
wszechświata. Wskazywało na to tak wiele ponurych legend, że w pełni zdała sobie sprawę z
tego, że jest tylko śmiertelną ludzką istotą.
Zjednoczone siostry miały teraz do pomocy Gildię Kosmiczną, chociaż Murbella nigdy
całkowicie nie ufała nawigatorom ani mniej od nich zmutowanym administratorom. Nie łudziła
się, że przymierze z Gildią czy z KHOAM przetrwa, jeśli losy wojny ułożą się niekorzystnie dla
zgromadzenia. Nawigator Edryk utrzymywał z nią kontakty tylko dlatego, że przekupiła go
przyprawą, i nie miała wątpliwości, że przestanie współpracować, jeśli znajdzie alternatywne
źródło melanżu. Jeżeli frakcja administratorów Gildii zdecyduje się polegać na ixańskich
kompilatorach matematycznych, nie będzie miała żadnego instrumentu nacisku.
– Wydaje się, że wrogowi z zewnątrz zbytnio się nie spieszy – zauważyła Janess.
– A dlaczego miałoby mu się spieszyć? – rzekła Kiria. – Nadciąga i wydaje się, że nic nie
jest w stanie go powstrzymać.
Murbella dostrzegła na holograficznym obrazie z grubsza oznaczone miejsce – punkt w
przestrzeni kiepsko określony jedynie przez niepotwierdzone współrzędne – pierwszego
spotkania z wrogiem, miejsce, w którym od dawna nieżyjąca Dostojna Matrona Lenise natknęła
się na jego wysuniętą placówkę.
„A teraz posprzątanie całego tego bałaganu zostawiono nam” – pomyślała.
Może gdzieś daleko przeżyje jej ukochany Duncan. Na jego wspomnienie poczuła w sercu
skurcz. A jeśli pod koniec legendarnego Kralizeku jedynymi ocalałymi ludźmi będzie ta garstka,
która uciekła z Duncanem i Szieną statkiem pozaprzestrzennym? Tratwa ratunkowa w kosmosie.
Przeczesywała wzrokiem ogromny obraz wypełniający całą bibliotekę. Nie miała pojęcia, gdzie
może się znajdować ten statek.
Każde życie jest sumą jego momentów.
– Duncan Idaho,
Wspomnienia kogoś, kto był więcej niż tylko mentatem
Duncan zajrzał do jednego z pokojów zabaw, w których młode ghole zajmowały się
odgrywaniem różnych ról. Podrosły już na tyle, że można było zauważyć, iż mają wyraźne,
odmienne osobowości i indywidualny tok myślenia, i nawiązywały kontakty nie tylko między
sobą, ale również z członkami załogi. Rozumiały, jakie były wcześniejsze relacje między nimi, i
starały się radzić sobie z dziwnością swojej egzystencji.
Jessika, genetycznie babka małego Leto II, blisko się z nim związała, ale zachowywała się
raczej jak jego starsza siostra. Stilgar i Liet-Kynes trzymali się jak zwykle razem. Yueh
próbował się z nimi zaprzyjaźnić, ale pozostawał osobą postronną, chociaż Garimi bacznie go
obserwowała. Wydawało się, że Thufir Hawat się zmienił, dojrzał od czasu wydarzeń, w których
uczestniczył na planecie Przewodników. Duncan spodziewał się, że młody wojownik i mentat
stanie się wkrótce bardzo przydatny przy opracowywaniu dalszych planów. Paul i Chani zawsze
byli blisko siebie, mimo że dziewczynka wydawała się osobą zupełnie obcą dla Lieta, jej „ojca”.
Tyle żywych wspomnień z przeszłości Duncana.
W ostatniej ocenie postępów gholi naczelna opiekunka przedstawiła analizę, z której
wynikało, że Bene Gesserit powinny zacząć budzić ich wspomnienia. Przynajmniej niektóre
dzieci były już do tego gotowe. Duncan poczuł dreszcz niepokoju i oczekiwania.
Kiedy się odwrócił, by odejść, zobaczył stojącą w pustym korytarzu Szienę. Przyglądała
mu się z zagadkowym uśmiechem. Poczuł mimowolny przypływ pożądania, a potem wstyd.
Zniewoliła go, złamała... ocaliła. Ale nie pozwoli jej się usidlić, tak jak Murbelli.
– Najlepiej, żebyśmy się trzymali od siebie z daleka – wydusił z siebie. – Przynajmniej na
razie.
– Jesteśmy na jednym statku, Duncan. Nie możemy się po prostu ukryć.
– Ale możemy zachować ostrożność. – Czuł, jak pali go seksualna kauteryzacja, która
wyleczyła go z uzależnienia od Murbelli, ale wiedział, że było to konieczne. Sprawiła to jego
słabość. Nie mógł pozwolić, by się to powtórzyło, a Sziena miała wystarczającą moc, by go
usidlić... gdyby jej na to pozwolił. – Niebezpiecznie jest igrać z miłością, Szieno. Tego narzędzia
nie wolno używać.
Musiał zrobić jeszcze jedno i nie mógł już tego dłużej odkładać. Zebrał wszystkie rzeczy
Murbelli. Po tym, jak bezceremonialnie rzucił je na pokład, kiedy usłyszał syreny alarmowe,
mistrz Scytale dokładnie je przejrzał. Duncan zażądał ich zwrotu, a potem puścił mimo uszu
zapewnienia tleilaxańskiego mistrza, że chociaż większość komórek była zbyt stara i zbyt długo
przebywała poza schowkiem zeroentropijnym, istniała możliwość, że niektóre fragmenty DNA
nadal się nadawały...
Duncan przerwał mu i odszedł z ubraniem Murbelli. Nie chciał więcej o tym słyszeć, nie
chciał wiedzieć o tych możliwościach. Wszystkie były niemądre.
Próbował sam siebie oszukać, wmawiając sobie, że po prostu zignorował ten pomysł, że
postanowił już nigdy o niej nie myśleć. Sziena uwolniła go z oków, w których trzymała go
Murbella... ale, och, ta pokusa! Czuł się jak alkoholik patrzący na otwartą butelkę.
Dosyć. On sam musiał to dokończyć.
Patrzył na zmięte ubranie, na pamiątki po niej, na kilka kosmyków bursztynowych
włosów. Kiedy zgromadził wszystko w ramionach, miał wrażenie, jakby trzymał w nich
Murbellę, a przynajmniej jej istotę, bez ciężaru jej ciała. Oczy zaszły mu łzami.
Murbella niewiele zostawiła po sobie. Mimo iż spędzała z Duncanem na statku
pozaprzestrzennym tyle czasu, trzymała tam tylko parę rzeczy, nigdy naprawdę nie traktując
jednostki jako swojego domu.
Usunąć to zagrożenie. Usunąć pokusę. Usunąć tę możliwość, o której mówił Scytale.
Dopiero wtedy będzie w końcu wolny.
Maszerując w skupieniu korytarzami, kierował się do jednego z małych, służących do
zabiegów konserwacyjnych luków powietrznych. Przez taki luk wyrzucili przed laty w
przestrzeń kosmiczną zmumifikowane szczątki Bene Gesserit podczas ceremonii dla ich
upamiętnienia. Teraz on wyprawi innego rodzaju pogrzeb.
Wrzucił rzeczy do komory luku i przyglądał się zmiętym szczątkom minionego życia.
Wydawało się, że jest tego tak mało, ale miało to tak wielkie znaczenie. Odsunął się i sięgnął do
przycisków.
Kątem oka zauważył przyczepiony do rękawa włos. Jeden z włosów Murbelli, pojedynczy
bursztynowy włos, który zsunął się z jej ubrania... jakby nadal chciała przylgnąć do Duncana.
Chwycił go koniuszkami palców, przyglądał mu się długą, bolesną chwilę i wreszcie
pozwolił opaść na pozostałe rzeczy. Zamknął drzwi luku i zanim zdążył pomyśleć, włączył
system. Z komory zostały wyssane ostatnie łyki powietrza i materiał poszybował w przestrzeń.
Nieodwracalnie.
Duncan gapił się w pustkę, w miejsce, gdzie przedmioty te szybko zniknęły. Czuł się
niepomiernie lżej... a może była to tylko pustka.
Od tej pory Duncan Idaho wzniesie się ponad każdą pokusę. Będzie sobą, a nie pionkiem,
który można przesuwać na planszy rozgrywanej przez kogoś innego gry.
W końcu, po długiej podróży, dotarliśmy do początku.
– starożytna mentacka zagadka
Statki wroga, wiele tysięcy ogromnych jednostek, z których każda wyposażona była w
broń wystarczającą do unicestwienia życia na całej planecie, w zarazy zdolne uśmiercić całe
populacje, sunęły ku Staremu Imperium. Po tylu tysiącach lat planowania wszystko szło bardzo
dobrze.
Na centralnym świecie maszyn staruszek porzucił swoje sztuczki. Nie będzie już żadnych
zasłon ani fasad, tylko rygorystyczne przygotowania do ostatecznej rozgrywki przepowiedzianej
przez ludzkie proroctwa i przewidzianej przez maszyny w wyniku rozległych obliczeń, do
Kralizeku.
– Przypuszczam, że jesteś zadowolony, iż w swoim marszu do zwycięstwa zniszczyłeś już
dodatkowych szesnaście planet zamieszkanych przez ludzi.
Staruszka nie pozbyła się jeszcze swojego przebrania.
– Na razie – rozległ się grzmiący głos staruszka i odbił się echem od wszystkich
budynków i ekranów.
Budowle w bezkresnym mieście maszyn – wysokie wieże z elastometalu, ogromne,
masywne konstrukcje, które służyły za podstacje i węzły dowodzenia – były żywe i poruszały się
jak gigantyczny silnik. Po każdym nowym podboju miasta takie jak Synchronia będą budowane
na kolejnych planetach.
Staruszka popatrzyła na swoje ręce i wygładziła przód sukni.
– Nawet te formy wydają mi się prymitywne – powiedziała – ale całkiem je polubiłam.
Być może „przyzwyczaiłam się do nich” jest precyzyjniejszym określeniem.
Na koniec jej głos przycichł, zmienił się i przybrał stary, znany tembr. W jej miejscu stał
teraz niezależny robot Erazm, intelektualny kontrapunkt i kontrast dla Omniusa. Zachował
platynowe, elastometalowe ciało odziane w wykwintne szaty, do których przywykł dawno temu.
Porzuciwszy fizyczną postać, Omnius przemawiał przez miliony głośników w wielkim
mieście.
– Nasze siły dotarły do obrzeży ludzkiego Rozproszenia. Nic nie może nas powstrzymać.
Komputerowy wszechumysł zawsze miał ambitne marzenia i aspiracje.
Erazm żywił niegdyś nadzieję, że dzięki ograniczeniom, jakie nałoży na wszechumysł
przeistoczenie się w staruszka, Omnius zacznie być może rozumieć ludzi i nauczy się
powstrzymywać od tych przesadnych wypowiedzi i gestów. Sprawdzało się to przez kilka
tysięcy lat, ale gdy agresywne Dostojne Matrony napadły na starannie odtworzone imperium
Zsynchronizowanych Światów, Omnius zmuszony był odpowiedzieć. Prawdę mówiąc,
niespokojny wszechumysł tylko czekał na pretekst.
– Udowodnimy, że Dżihad Butleriański był jedynie porażką, nie klęską – powiedział teraz.
Erazm stał pośrodku ogromnej sklepionej nawy głównej katedry maszyn. Wszędzie wokół
nich budynki odsuwały się, robiąc miejsce jak pochlebcy.
– Jest to wydarzenie, które powinniśmy upamiętnić – rzekł. – Spójrz!
Chociaż wszechumysł myślał, że sam nad wszystkim panuje, robot wykonał gest i
posadzka katedry posłusznie zareagowała. Rozstąpiły się gładkie metalowe płyty, ukazując
obrzeżoną kryształem gardziel, szeroki szyb, którego podłoga się uniosła. Spoczywał na niej
przechowywany tam przedmiot.
Mała, niewinnie wyglądająca sonda.
– Nawet pozornie nieistotne rzeczy mogą mieć ogromne znaczenie. Czego dowodzi to
urządzenie.
Na setki lat przed bitwą pod Corrinem, która zakończyła się ostateczną klęską myślących
maszyn, jedna z kopii wszechumysłu wysłała w niezbadane obszary galaktyki sondy z zamiarem
założenia tam stacji odbiorczych, kładąc w ten sposób podwaliny pod późniejszą ekspansję
imperium maszyn. Większość sond zaginęła albo uległa zniszczeniu, nie docierając do żadnego
świata zbudowanego ze stałej materii.
Erazm spojrzał na małe, cudownie skonstruowane urządzenie. Było poobijane i
odbarwione w ciągu trwającego setki lat niekierowanego lotu. Ta sonda znalazła odległą planetę,
wylądowała na niej i zaczęła pracę, czekając... i słuchając.
– Podczas bitwy pod Corrinem fanatyczni ludzie omal, omal, nie unicestwili ostatniego
Omniusa – rzekł robot. – Tamten wszechumysł zawierał moją kompletną, odizolowaną kopię,
pakiet danych z czasów, kiedy próbowałeś mnie zniszczyć. Wykazałeś się wspaniałą
dalekowzrocznością.
– Zawsze mam awaryjne plany przetrwania – zagrzmiał Omnius.
Patrzydła podleciały bliżej, śmigając nad sondą jak ciekawscy turyści.
– Daj spokój, Omniusie. Nigdy nie wyobrażałeś sobie takiej dramatycznej klęski –
powiedział Erazm, nie besztając go, lecz po prostu stwierdzając fakt. – Przetransmitowałeś swoją
kompletną kopię w nicość. Była to ostatnia, rozpaczliwa próba przetrwania. Czepianie się
nadziei... coś, co mógłby czuć człowiek.
– Nie obrażaj mnie.
Ta wysłana w kosmos wiązka energii podróżowała tysiące lat, ulegając degradacji,
zmieniając się w coś innego. Erazm w ogóle nie pamiętał owej niekończącej się, cichej podróży
z prędkością światła. Po nieprzewidywalnej wędrówce przez statyczne i międzygwiezdne
pustkowie sygnał Omniusa napotkał jedną z dawno wysłanych sond i uchwycił ją jak przyczółek.
W ciągu tysiącleci zbudował nowe imperium Zsynchronizowanych Światów i zajął się
obmyślaniem powrotu, tym razem z przeważającymi siłami.
– Nic nie może się równać z cierpliwością maszyn – rzekł wszechumysł.
Kiedy powstawała nowa cywilizacja, w pełni odtworzony ze swojej zapasowej kopii
Erazm zastanawiał się nad losem ludzi, gatunku, który tak szczegółowo i skrupulatnie badał.
Istoty te były irytujące, ale intrygujące. Ciekawiło go, jak sobie będą radzić bez wskazówek
racjonalnych maszyn.
Spojrzał na małą sondę leżącą na przypominającym ołtarz podwyższeniu. Gdyby ten
odbiornik nie znajdował się w odpowiednim miejscu, sygnał mógłby nadal płynąć i coraz
bardziej słabnąć. Byłby to nędzny koniec...
Tymczasem ludzie, przekonani, że są zwycięzcami, zaczęli walczyć ze sobą. Nadal
rozszerzali swoje granice, co nieuchronnie prowadziło do starć. Dziesięć tysięcy lat po bitwie
pod Corrinem tleilaxański mistrz Hidar Fen Ajidica udoskonalił maskaradników i wysłał ich jako
kolonizatorów na odległe pustkowia.
Kiedy jego imperium ponownie się rozrosło, Omnius przechwycił tych pierwszych
maskaradników, ambasadorów rodzaju ludzkiego, stworzonych na podobieństwo ludzi, ale
mających pewne cechy najlepszych maszyn. Erazm, zafascynowany rysującymi się
możliwościami, szybko przestawił zmiennokształtnych na właściwe cele, a potem wyhodował
więcej tych istot.
Prawdę mówiąc, niezależny robot wciąż miał w przechowalni kilka okazów owych
pierwszych nowych maskaradników. Od czasu do czasu brał ich stamtąd, po to tylko, by sobie
przypomnieć, jak daleko zaszedł. Dawno temu, na Corrinie, zabawiał się podobną biomechaniką,
próbując stworzyć biologiczne maszyny, które mogłyby imitować elastometalowe właściwości
jego twarzy i ciała. Nowa odmiana maskaradników robiła to i wiele innych rzeczy.
Erazm mógł odtworzyć wszystkie swoje wspomnienia. Żałował, że nie ma tutaj więcej
tych maskaradników, tacy byli fascynujący, ale wysłał ich już do zasiedlonych przez ludzi
układów gwiezdnych, by utorowali drogę wielkiemu podbojowi, którego dokonają maszyny.
Wchłonął dotychczas życie i doświadczenia tysięcy tych „ambasadorów”. A może lepiej byłoby
nazywać ich szpiegami? Tak wielu z nich odzywało się w jego głowie, że nie był już całkowicie
sobą.
Znając siłę i zdolności ludzkiej cywilizacji i będąc świadomym możliwości przeciwnika,
Omnius ponownie zgromadził swoje zastępy. Rozbijano i zamieniano w surowce duże asteroidy.
Roboty konstruowały broń i statki wojenne. Testowano nowe modele, poprawiano je, ponownie
poddawano próbom, a potem produkowano w ogromnych ilościach. Te przygotowania trwały
tysiące lat.
Wynik był bezdyskusyjny: Kralizek.
Kiedy Erazm zorientował się, że historia nie robi na Omniusie wrażenia i że nie jest on
skłonny do nostalgicznych wspomnień, polecił, by podłoga połknęła próbkę spoczywającą
niczym relikwia na podwyższeniu i zamknęła kryształową gardziel.
Wyszedłszy ze sklepionej katedry, robot ruszył dostojnym krokiem ulicami
zsynchronizowanego miasta. Budynki wokół niego poruszały się, nadymając się i płynnie
usuwając mu z drogi. Rozmyślał o nich. Wszystkie były tylko przejawami rozrastającego się
ciała wszechumysłu. I on, i Omnius bardzo się rozwinęli w ciągu piętnastu tysięcy lat, ale ich
cele pozostały te same. Wkrótce wszystkie planety będą dokładnie takie jak ta.
– Koniec z zabawami i iluzjami – powiedział grzmiącym głosem Omnius. – Musimy się
skoncentrować na czekającej nas wielkiej bitwie. Jesteśmy, kim jesteśmy. – Erazm zastanawiał
się, dlaczego wszechumysł tak bardzo lubi słuchać swojego gadania. – Zebraliśmy siły,
oceniliśmy wroga i zwiększyliśmy moje szanse na sukces.
– Pamiętaj, że według naszych obliczeń wciąż potrzebny jest nam Kwisatz Haderach –
napomniał go Erazm.
– Jeśli pozyskamy nadczłowieka, tym lepiej – odparł Omnius takim tonem, jakby był
urażony. – Ale nawet jeśli nie będziemy go mieli, zakończenie tego konfliktu jest oczywiste.
Niezależny robot podłączył się do komputerowego wszechumysłu i ocenił wszystko, co
Omnius widział i czego doświadczał. Na każdym z licznych statków wojennych znajdowała się
jego część. Przez te połączenia Erazm oglądał nieprzeliczone chmary jednostek prące przed
siebie i wysyłające fale zniszczenia. Poszerzali granice imperium maszyn i wkrótce pochłoną
wszystkie terytoria zamieszkane przez ludzi.
Wymagała tego racjonalność. Wymagał tego Omnius. Potężne statki wojenne posuwały
się naprzód.
DODATKI
SKRÓCONA TABLICA
CHRONOLOGICZNA
WSZECHŚWIATA DIUNY
Około 1287 PG (przed Gildią)
Zaczyna się era Tytanów. Dwudziestu Tytanom przewodzi Agamemnon. Wszyscy w końcu
przekształcają się w cymeki, „maszyny z ludzkimi umysłami”.
1182 PG
Zbyt niezależna i agresywna sieć komputerowa Tytana Kserksesa przejmuje władzę na kilku
planetach. Nazwawszy się Omniusem, „wszechumysł” ten w krótkim czasie podporządkowuje
sobie wszystkie planety rządzone przez Tytanów i ustanawia Zsynchronizowane Światy. Ocalali
Tytani stają się sługami Omniusa. Niepodbite planety ludzi zakładają Ligę Szlachetnych, by
stawić czoło rozszerzającemu się imperium Zsynchronizowanych Światów.
203 PG
Tio Holtzman, przejąwszy wyniki badań swojej asystentki Normy Cenvy, opracowuje pole
smażące i podstawy swoich słynnych równań.
201 PG
Po stuleciach ciemiężenia ludzi przez maszyny początek Dżihadu Butleriańskiego. Niezależny
robot Erazm zabija dziecko Sereny Butler, zapoczątkowując niechcący zataczającą coraz szersze
kręgi rewoltę.
200 PG
Za pomocą broni jądrowej Liga Szlachetnych ściera w proch myślące maszyny na Ziemi.
108 PG
Koniec Dżihadu Butleriańskiego. Potężne, przeprowadzone na szeroką skalę przez siły Ligi pod
dowództwem Voriana Atrydy i Abulurda Harkonnena uderzenia jądrowe niszczą wszystkie
ośrodki oporu myślących maszyn oprócz ich ostatniej twierdzy na Corrinie.
88 PG
W bitwie pod Corrinem zniszczeniu ulega ostatni wszechumysł – Omnius. Abulurd Harkonnen
skazany zostaje za tchórzostwo na wygnanie, co zapoczątkowuje długotrwały rozdźwięk między
rodami Atrydów i Harkonnenów.
Później powstają Bene Gesserit, Akademia Suka, mentaci i mistrzowie miecza.
Pierwszy wiek ery Gildii (ok. Anno Domini 13 000)
Kompania Spedycyjna Zagięta Przestrzeń przybiera nazwę Gildia Kosmiczna i monopolizuje
handel, transport i bankowość międzygwiezdną. Po okropnościach Dżihadu Butleriańskiego
Wielka Konwencja wprowadza całkowity zakaz używania broni jądrowej i biologicznej przeciw
ludziom. Kongres Ekumeniczny Federacji wydaje Biblię Protestancko-Katolicką, co ma usunąć
wszelkie podziały religijne.
10 175 EG
Rodzi się Paul Atryda.
10 191 EG
Ród Atrydów przenosi się z Kaladanu na Arrakis, gdzie ma nadzorować wydobycie przyprawy.
Zapoczątkowuje to ciąg zdarzeń, który prowadzi do przyjęcia przez Muad’Diba tytułu
Imperatora.
10 207 EG
Narodziny bliźniąt, Leto II i Ganimy.
10 217 EG
Leto II zaczyna żyć w symbiozie z trociami piaskowymi, obala Alię i zapoczątkowuje jako Bóg
Imperator Diuny swe trwające 3500 lat rządy.
13 725 EG
Duncan Idaho zabija Boga Imperatora. Czerwie wracają na Rakis.
Później następują Czasy Głodu i Rozproszenie.
14 929 EG
Rodzi się Miles Teg, który zostanie wielkim baszarem, bohaterem wojennym w służbie Bene
Gesserit.
15 213 EG
W ramach projektu Bene Gesserit rodzi się dwunasty (obecny) ghola Duncana Idaho.
Dostojne Matrony zaczynają wracać z Rozproszenia, siejąc zamęt i zniszczenie. Wyraźnie
widać, że uciekają przed kimś jeszcze gorszym, tajemniczym wrogiem z zewnątrz.
15 229 EG
Dostojne Matrony niszczą Rakis za pomocą strasznej broni skradzionej wrogowi. Przeżywa
tylko jeden czerw przewieziony przez Szienę na Kapitularz.
15 240 EG
W bitwie pod Węzłem ginie większość przywódczyń Dostojnych Matron, co zapoczątkowuje ich
wielkie zjednoczenie z Bene Gesserit pod przywództwem Murbelli. Duncan Idaho, Sziena i inni
uciekają statkiem pozaprzestrzennym przed wrogiem oraz niebezpieczeństwami stwarzanymi
przez zjednoczenie.
(opracowane z pomocą doktora Attili Torkosa)
SKARB W PIASKU
Opowieść z Diuny
Brian Herbert i Kevin J. Anderson
Kiedy umrze ostatni czerw i ostatni raz zebrany zostanie melanż z naszych piasków, te ukryte
głęboko skarby pojawią się w innych miejscach we wszechświecie. Kiedy zniknie monopol na
przyprawę i wyrobią sobie markę jej ukryte zapasy, w naszej rzeczywistości pojawią się inne
potęgi.
– Leto II Atryda, Bóg Imperator Diuny
Przyciskając palce do okna promu Gildii Kosmicznej, Lokar patrzył na zniszczoną planetę.
Rakis, zwana niegdyś Diuną, ojczyzna świętych czerwi pustyni, jedyne naturalne źródło
melanżu, miejsce, gdzie Bóg Imperator Leto II odszedł do piachu.
Teraz wszystko było martwe, wypalone przez unicestwiającą wszelkie życie broń
Dostojnych Matron...
Lokar, jeden z ostatnich kapłanów Podzielonego Boga, zamknął oczy, nim popłynęły z
nich łzy.
„Oddawanie wody zmarłym – pomyślał. – Całemu martwemu światu”.
Zaczął odmawiać szeptem modlitwę. Zagłuszył ją świst prądów suchego powietrza
bijących o podchodzący do lądowania statek.
– Ta planeta wygląda jak jeden gigantyczny strup. Jak mogło tam coś zostać? – zapytał
Dak Pellenquin. Lokar go nie lubił; był najgłośniejszym i najbardziej się chełpiącym członkiem
ekspedycji podczas całej podróży liniowcem na Rakis. – Jeden gigantyczny strup. Czy ta
wyprawa jest warta naszego zachodu? Czyjegokolwiek zachodu?
– Znajdziemy, co jest do znalezienia – uciął Guriff, dowódca ekspedycji. – Nasz kapłan
pokaże nam, gdzie kopać. – Guriff miał krótko przystrzyżone włosy, osadzone blisko siebie oczy
i szorstką szczecinę na twarzy, bez względu na to, jak często się golił. – Cokolwiek tam zostało,
możemy wziąć całą planetę.
– Tylko dlatego, że nikt inny jej nie chce – zauważy! przysadzisty mężczyzna. Miał
jowialną minę, ale lodowate oczy świadczyły o tym, że jego uśmiech jest wymuszony. Nazywał
się Ivex, chociaż plotka głosiła, że nie jest to jego prawdziwe nazwisko. Oparł stopy na pustym
siedzeniu przed sobą.
Lokar nie odpowiedział żadnemu z nich. Z zamkniętymi oczami trzymał się kurczowo
modlitwy jak liny ratunkowej. Przyłączenie się do tych poszukiwaczy skarbów na Cherodo, skąd
odlecieli, było ryzykowne, ale pobożny kapłan dokładnie rozważył wszystkie możliwości. Rakis
była najświętszą z planet, ojczyzną wielkich czerwi, które tworzyły Podzielonego Boga. Będąc
podczas kataklizmu na misji poza Rakis, ocalał tylko dzięki zwykłemu szczęściu – albo dzięki
boskiej opatrzności. Musi odzyskać, co się da, choćby jedynie dla pokuty.
Przeszukiwanie za pomocą skanerów planety, która wciąż ulegała zmianom po
bombardowaniu, okazało się nieprecyzyjne, więc Lokar zaoferował się, że poprowadzi
poszukiwaczy, kierując się swoim instynktem i wiedzą z pierwszej ręki. Spośród wielu kiepskich
decyzji ta była najbardziej sensowna – tylko w ten sposób mógł wrócić do tego, co zostało z jego
ukochanej Rakis. Ostatnia, rozpaczliwa pielgrzymka.
Zgodził się towarzyszyć „wyprawie archeologicznej” – cóż za eufemizm! – na bardzo
konkretnych warunkach. KHOAM, potężne starożytne konsorcjum handlowe, sfinansowało tę
ekspedycję z własnych powodów, mając nadzieję na profity finansowe. Przystało na żądania
kapłana, podpisało z nim kontrakt i sprecyzowało warunki. Gdyby kapłan Podzielonego Boga
rzeczywiście potrafił pokazać zbieraczom drogę, ludzie Guriffa mieli prawo zabrać wszystkie
materialne skarby, jakie udałoby im się wykopać spod spieczonych piasków, ale wszelkie święte
pozostałości miały zostać przekazane Lokarowi (chociaż rozróżnienie między „świętymi
pozostałościami” a „skarbami” pozostawało nieprzyjemnie niesprecyzowane).
Z kokpitu wyszła szczupła kobieta i spojrzała na zbieraninę, którą stanowili członkowie
wyprawy. Reprezentująca KHOAM Alaenor Ven miała rdzawozłote włosy do ramion, tak
idealnie ułożone i proste, że wyglądały, jakby utrzymywało je pole zeroentropijne. Miała
krystalicznie niebieskie oczy i rysy twarzy tak nieskazitelnie – i prawdopodobnie sztucznie –
wyrzeźbione, że ich absolutna doskonałość przypominała oblicze manekina. O dziwo, ten brak
jakichkolwiek skaz sprawiał, że wydawała się zimna i nieatrakcyjna.
– KHOAM zaopatrzyło was w cały sprzęt, jaki będzie wam potrzebny – powiedziała. –
Macie dwa ornitoptery badawcze, dwa pojazdy naziemne, schronienia z prefabrykatów, maszyny
do prac wykopaliskowych i zapasy na dwa miesiące. Chociaż cały plankton piaskowy został
zabity, sondy, które pobrały próbki powietrza, wskazują, że wprawdzie jest rozrzedzone, ale
można nim oddychać. Zawartość tlenu jest umiarkowana, mimo że zmniejszona.
Ivex roześmiał się szyderczo.
– Jak to możliwe? Jeśli plankton piaskowy wytwarza tlen, a został spalony...
– Ja tylko przedstawiam odczyty. Nie wyjaśniam ich. Sami będziecie musieli znaleźć na to
odpowiedź.
Nie biorąc udziału w rozmowie, ale przysłuchując się jej, Lokar pokiwał głową.
Wyjaśnienie było oczywiste: to cud. Diuna zawsze pełna była tajemnic. Ta była jedną z nich.
– Chociaż środowisko nie jest tak niegościnne, jak można by się spodziewać, nie bądźcie
zbyt pewni siebie. Rakis jest wciąż surowym miejscem. – Ponownie spojrzała na nich. –
Lądujemy za czterdzieści minut. Harmonogram daje wam tylko trzy standardowe godziny na
wyładowanie sprzętu i przygotowania.
Jedenastu członków zespołu poruszyło się w fotelach, słuchając z uwagą, dwóch udawało,
że śpi, jakby ignorowali wyzwanie, przed którym staną, pozostałych trzech zaś z mniejszym lub
większym zainteresowaniem i niepokojem patrzyło przez okna.
– Trzy godziny?! – wykrzyknął Pellenquin. – Nie możecie poczekać dzień czy dwa, żeby
się upewnić, że nie zostaliśmy tutaj zdani na własne siły?
Guriff spojrzał gniewnie na swoją ekipę.
– Gildia Kosmiczna ma harmonogramy i klientów. Jeśli nie ufasz swoim zdolnościom
przetrwania, Dak, nie masz czego szukać w moim zespole. Podrzyj kontrakt i wracaj z Alaenor,
jeśli chcesz.
– Ja chciałbym, żeby mnie wzięła – powiedział rubasznym tonem Ivex.
Kilku innych zachichotało. Wyraz twarzy lodowato pięknej kobiety z KHOAM ani trochę
się nie zmienił.
Kiedy prom osiadł na nieoznakowanej ziemi, wysoko w górze ogromny liniowiec, który
ich tutaj przywiózł, krążył wokół spalonej pustynnej planety. Niszczycielska broń przekształciła
krajobraz – miasta zostały zrównane z ziemią, góry i morza piasku zeszklone. Pozostało kilka
punktów orientacyjnych i mimo nieprzewidywalnego magnetyzmu planety sondy głębinowe
znalazły dostatecznie rozpoznawalne zarysy sieci ulic, by można było zidentyfikować
pogrzebane w ziemi Kin. Ekipa założy tam obóz.
Otworzyły się drzwi ładowni i członkowie zespołu Guriffa wyszli na szklistą, spieczoną
równinę w aparatach tlenowych, z dodatkowymi butlami na plecach. Lokar pierwszy zdjął maskę
i głęboko zaczerpnął powietrza. Było rzadkie i suche, przesycone – jak to określili pozostali –
nieprzyjemną wonią spalenizny. Mimo to, kiedy napełnił nim płuca, miało słodki smak. Wrócił
do domu. Padł na kolana na twardą, spaloną ziemię, dziękując Podzielonemu Bogu za to, że
bezpiecznie sprowadził go do ojczyzny, za to, że pomógł mu kontynuować dzieło.
Guriff podszedł do klęczącego kapłana i szorstko go szturchnął.
– Teraz pracuj, modlić będziesz się później. Będziesz miał mnóstwo czasu na obcowanie
ze swoją pustynią, kiedy rozbijemy obóz.
Poganiana napiętym harmonogramem grupa rzuciła się do pracy. Guriff wykrzykiwał
rozkazy, a zbieracze wyładowywali pojazdy naziemne i ornitoptery, elementy schronień, chaty z
prefabrykatów, skrzynie z zapasami żywności i duże beczki wody. Z myślą o ochronie
ornitopterów badawczych i pojazdów naziemnych wznieśli kopulasty hangar.
Dla swoich potrzeb Lokar wybrał prosty pustynny namiot. Święte księgi Podzielonego
Boga mówiły, że aby naprawdę zrozumieć tę planetę, dotknąć jej pulsu, lepiej było żyć na jej
powierzchni i w naturalnych formacjach skalnych, wystawiając się na żar, burze piaskowe i
spotkania z gigantycznymi czerwiami. Ale nie była to stara Rakis, bezmiar niesionego wiatrem
piasku. Duża część sypkiego piasku zmieniła się w szkło, a wielkie czerwie na pewno zginęły w
pożodze. Poszukiwacze rozprawiali z podnieceniem o wielkich skarbach, które – jak powiadano
– Bóg Imperator ukrył na Rakis. Chociaż przez tysiące lat, podczas których na planecie
panowały dobre warunki, nikt ich nie znalazł, poszukiwacze mieli nadzieję, że samo zniszczenie
wydobyło coś z głębin.
W niecałe trzy standardowe godziny wyładowali sprzęt i zapasy. Przez cały ten czas
przedstawicielka KHOAM stała, patrząc na pustkowie i co chwila zerkając na wprawiony w
przegub chronometr. Weszła na prom dokładnie według harmonogramu.
– Za trzydzieści standardowych dni statek wróci zabrać to, co znajdziecie. Zakończcie
badania i oszacujcie, jaką wartość zachowała ta planeta. – Jej głos stwardniał. – Ale nie
zawiedźcie nas.
Z buczeniem silników dryfowych i rykiem wypieranego powietrza duży prom wzniósł się,
zostawiając Lokara i ekipę Guriffa samych na całej planecie.
Poszukiwacze skarbów rozłożyli swój sprzęt niczym podniecone pszczoły robotnice i byli
gotowi do pracy. Guriff i jego ludzie rozsypali się wachlarzem z ręcznymi sondami, używając
kilku modeli ixańskich skanerów w bezowocnej próbie zajrzenia pod piaszczystą powierzchnię.
Lokar przyglądał im się cierpliwie i sceptycznie. Podzielony Bóg nigdy nie pozwoliłby, by ich
praca była tak prosta i łatwa. Będą musieli harować, pocić się i cierpieć, zanim cokolwiek
znajdą.
Wiedział, że jeszcze się o tym przekonają.
Było późne popołudnie, słońce wisiało nisko nad horyzontem w niespokojnej atmosferze,
ale poszukiwacze, zirytowani długim czekaniem podczas podróży, chcieli jak najszybciej zabrać
się do dzieła. Robili dużo hałasu, nie tak jak w dawnych czasach, kiedy takie wibracje zwabiłyby
potworne czerwie. Już tak nie będzie. Lokar poczuł, że ogarnia go fala smutku.
Zostawiony sam sobie, przeniósł się niżej, w szkliste, pozbawione wyrazu zagłębienie,
które – jak myślał – mogło być centrum zaginionego miasta. Usadowił się naprzeciw niskiej
skalnej skarpy, która odróżniała to miejsce od reszty nijakiego otoczenia. Miał poczucie, że
wybrał właściwie, jakby całe jego życie i wszystkie doświadczenia, duże i małe, tu właśnie go
skierowały.
Kapłani Podzielonego Boga umieścili wiele skarbów Boga Imperatora w bezpiecznym
miejscu – w świętym mieście Kin. Lokar był kapłanem średniej rangi, ale widział kiedyś te
chronione podziemne krypty. Może znajdowały się dostatecznie głęboko, by przetrwać
bombardowanie.
Powietrze, chociaż suche i rzadkie, było niepokojąco chłodne, jakby zgasło wielkie
palenisko we wnętrzu planety. Lokar nie mógł się jednak pozbyć wrażenia, że jego Podzielony
Bóg nadal tam żyje. Kiedy patrzył jak zahipnotyzowany na połyskującą, stopioną powierzchnię
Rakis, zaczął widzieć jakby innymi oczami.
Chodził wokół obróconego w perzynę miasta z coraz silniejszym uczuciem, że nogi same
go niosą. W każdym momencie dokładnie wiedział, gdzie jest. Kiedy zmrużył oczy, dokoła
zaczęły się pojawiać jak miraże, tańcząc na piasku, starożytne budowle skąpane w widmowym,
migoczącym świetle, zupełnie jakby jego umysł miał własny skaner.
„Tracę zmysły? – przemknęło mu przez głowę. – A może kieruje mną Bóg?”
Kilkaset metrów dalej członkowie ekspedycji zebrali się wokół dowódcy, kręcąc ze złością
głowami na swój sprzęt, ciskając go na ziemię i przeklinając.
– Tak jak mówili! – krzyknął Pellenquin. – Te przeklęte skanery nie działają tutaj!
Chociaż Guriff wyciągnął odporną na warunki atmosferyczne mapę wydrukowaną na
cienkim papierze przyprawowym, nie mogli się zorientować, gdzie są. Poirytowany, wepchnął ją
z powrotem do kieszeni.
– Może nasz kapłan dozna objawienia – powiedział Ivex z wymuszonym chichotem.
Guriff poprowadził ich do Lokara.
– Lepiej zarób na swoje utrzymanie – powiedział.
Nadal widząc widmowe obrazy zaginionego miasta, kapłan kiwnął z roztargnieniem
głową.
– Podzielony Bóg przemawia do was przez tę planetę – rzekł. – Nie zniszczyła jej ta cała
wasza technologia. Rakis nadal ma puls.
– Nie my ją zniszczyliśmy – zaprotestował Pellenąuin. – Nie obwiniaj nas o to.
– Ludzkość jest jednym organizmem. Wszyscy jesteśmy odpowiedzialni za to, co się tutaj
zdarzyło.
– Dziwnie gada – stwierdził Ivex. – Znowu.
– Jeśli będziecie nadal myśleli w taki sposób, to nigdy nie zrozumiecie. – Lokar zwęził
oczy i złudny splendor wspaniałego miasta zaczął tańczyć wokół mężczyzn. – Jutro pokażę wam
drogę.
W swoim cienkim namiocie Lokar miał osobliwy sen. Widział świątynię w Kin
odbudowaną w całej swej świetności i kapłanów w ciemnych szatach zajmujących się swoimi
sprawami, jakby Podzielony Bóg miał trwać wiecznie.
Lokar nie należał do kapłańskiej elity, chociaż przeszedł rytuały i próby, które pewnego
dnia dałyby mu przepustkę do najtajniejszych sanktuariów. W swoim śnie patrzył przez otwór
strzelniczy wieży, z której rozciągał się widok na piaski, królestwo świętych czerwi. Do
pomieszczenia, w którym się znajdował, weszła procesja zakapturzonych mężczyzn. Otoczyli go
kołem. Zsunęli kaptury, by ukazać twarze: Guriff, Pellenąuin, Ivex i inni.
Ten wstrząs obudził go. Usiadł w ciemnościach zalegających w namiocie. Wytknąwszy
głowę przez klapy zamykając wejście, poczuł w mroku woń wilgoci, dziwnie ciężki zapach
nocy, zupełnie niepodobny do żadnego z zapachów Rakis, które pamiętał. Co zrobiło
bombardowanie z cyklami obiegu wody na tej planecie? W minionych czasach były tutaj
podziemne składy wody, ale niszczycielska broń musiała je uszkodzić, uwolnić ich zawartość.
Wziął jeszcze jeden głęboki oddech, rozkoszując się tym aromatem. Wilgotne powietrze na
Rakis!
Nad zniechęcająco nierównym wschodnim horyzontem niebo rozjaśniło się delikatną
czerwienią, a potem wzeszło słońce, wydobywając z mroku kontury stopionych skarp.
Poszukiwacze skarbów wyłonili się ze swoich schronisk o sztywnych ścianach i kręcili wokół.
Lokar wyszedł na piaszczystą ziemię. Mężczyźni siedli kręgiem na dworze, otworzyli
dostarczone przez KHOAM pakiety z jedzeniem i napojami i krzywili się, gryząc i łykając.
Lokar wziął paczkę śniadaniową i dołączył do nich, podnosząc samopodgrzewający się kubek z
kawą z uchwytu przy talerzu. Ciemna mieszanka powinna zawierać melanż, zwłaszcza na Rakis.
Minęło tyle czasu, odkąd pił dobrą kawę przyprawową.
Przysadzisty Ivex, chcąc jak najwcześniej rozpocząć poszukiwania, ponownie sprawdził
swój ręczny skaner. Cisnął go ze wstrętem do na poły zakopanego pojemnika.
Poprzedniego dnia dwa ornitoptery badawcze wyleciały o zachodzie słońca na pierwszy
rekonesans otaczających obóz terenów. Kiedy wróciły, mężczyżni wypadli z nich jak
rozwścieczone pszczoły. Lokar nie musiał słuchać ich narzekań. Ich twarze mówiły wszystko.
Rakis nie spełniła ich oczekiwań i teraz utknęli tutaj na co najmniej miesiąc.
– Polegamy na tobie, kapłanie – rzekł Guriff. – Gdzie jest ta pogrzebana świątynia? –
Wskazał za lewe ramię. – Tam?
– Nie. Z tamtej strony znajdowały się budynki rządowe i twierdza Bene Gesserit.
Dowódca ekspedycji wyjął zmiętą mapę z papieru przyprawowego.
– Zatem świątynia znajdowała się bardziej na zachód?
– Twoja mapa jest zła. Brakuje na niej ważnych ulic i budowli. I nie ma skali.
– Trudno trafić na wiarygodne dokumenty o Rakis, zwłaszcza teraz. Nikt nie sądził, że
plany Kin jeszcze kiedykolwiek się na coś przydadzą.
– Teraz ja jestem waszą jedyną wiarygodną mapą. – Mógłby łatwo sprowadzić ich na
manowce, ale sam palił się do zbadania tego stanowiska kultu religijnego, a oni mieli
odpowiednie narzędzia. – Pamiętaj, że zgodnie z moją umową z KHOAM, to ja mam być
dozorcą najważniejszych artefaktów religijnych. I to ja mam decydować, które artefakty są
najważniejsze.
– Tak, tak. – W oczach Guriffa błysnęła złość. – Ale najpierw musisz coś znaleźć,
żebyśmy mogli o tym dyskutować.
Lokar wskazał na północny zachód.
– Wielka Świątynia Kin jest w tamtym kierunku. Idźcie za mną.
Poszukiwacze pobiegli po koparki umieszczone w ornitopterach, jakby jego uwaga była
strzałem z pistoletu startowego, i zaczęli składać części. Lokar widział na Cherodo, podczas
przygotowań do wyprawy, pokaz pracy tych potężnych maszyn na kołach.
Prowadząc poszukiwaczy skarbów przez wymarłe piaski, kapłan miał nadzieję, że to, co
robi, jest słuszne.
„Gdyby Bóg nie chciał, żebym to zrobił, powiedziałby mi” – pomyślał.
Z każdym krokiem coraz bardziej zapadał w stan podobny do transu, zupełnie jakby
Podzielony Bóg nadal, mimo poważnej rany, którą Mu zadano, przekazywał przez kosmos
polecenia, dokładnie mówiąc, co ma robić.
Zmrużonymi oczami Lokar chłonął obrazy utraconych budynków. Otaczały go tańczące
zjawy minionej wspaniałości Kin. Ci niewierni nie zauważali niczego oprócz martwego,
pofałdowanego piasku wokół siebie. Prowadził ich główną ulicą, którą tylko on widział,
szerokim bulwarem, wzdłuż którego stały niegdyś szeregi pobożnych wyznawców. Mężczyźni
za nim rozprawiali z podnieceniem na tle cichego dudnienia samonapędzających się koparek.
W głównym wejściu do świątyni, gdzie kiedyś nad głębokim, suchym jarem przerzucony
był most, wzdłuż którego wznosiły się posągi, Lokar wskazał trzęsącym się palcem.
– Kopcie tutaj. Ostrożnie.
Dwóch mężczyzn przywdziało stroje ochronne i wspięło się do kabin koparek. Posuwając
się obok siebie, zaczęli wgryzać się pod kątem w stopioną piaszczystą powierzchnię, umacniając
miękkie, osuwające się ściany wykopu szalunkiem. Dmuchawy z tylu maszyn wypluwały z dużą
siłą wydobytą ziemię, wyrzucając ją wysoko.
Guriff wręczył kapłanowi zakładany na czoło aparat obrazujący.
– Masz, obserwuj proces wiercenia. Powiedz nam, jeśli zobaczysz, że coś idzie źle.
Kiedy Lokar włożył urządzenie, złudne obrazy miasta zbladły i zniknęły. Pozostała tylko
brzydka rzeczywistość. Przyglądał się, jak drążący tunel operatorzy koparek docierają do
szklistej czarnej powierzchni znajdującej się parę metrów pod ziemią – pozostałości stopionej
konstrukcji, którą przykrył nawiany piasek. W świetle przednich reflektorów koparek ukazały się
częściowo odkryte drzwi i starożytny symbol.
Przestał do drążących tunel pilny sygnał, by zatrzymali maszyny.
– Dotarli do wejścia do jednej z sal modlitewnych! – krzyknął do Guriffa. Zszedł z nim po
stopionym zboczu i przecisnął się obok koparek. – Usuńcie ostrożnie te drzwi.
Jeden z mężczyzn włączył mały świder w maszynie, a drugi wysunął z koparki
mechaniczne ramię z kilkoma małymi, czarnymi ładunkami. Lokar i Guriff patrzyli, jak
operatorzy wiercą otwory w drzwiach i umieszczają w nich ładunki. Zanim kapłan zdołał
wyrazić swój niepokój, odpalili je. Starożytne drzwi zadrżały i przechyliły się. Od strony
zawiasów pojawił się wąski otwór. Mężczyźni otworzyli drzwi hakiem, po czym wpuścili do
pomieszczenia snop światła.
Nad pełną gruzu salą wisiał częściowo zawalony sufit. Lokar przecisnął się do środka
przez otwór, domagając się pierwszeństwa zbadania wnętrza. Pochylił się, przechodząc pod
wybrzuszoną częścią sufitu, i pobiegł w głąb po nierównej podłodze.
– To wszystko może runąć i pogrzebać cię – ostrzegł go Guriff, ale Lokar wiedział, że po
tym, przez co przeszedł, Podzielony Bóg nie dopuściłby do tego.
Z bijącym jak oszalałe sercem dostrzegł w stercie gruzu jakiś błyszczący przedmiot.
Odwalił część rumowiska i odsłonił duży kielich koloru platyny z grawerowanym wiekiem,
które zapobiegało wyparowaniu symbolicznej krwi Boga w suchym pustynnym powietrzu.
Rozkopawszy jeszcze stertę, znalazł coś bardziej interesującego – mały złoty posążek
czerwia wznoszącego się z piasku i zwracającego dumną, pozbawioną oczu twarz ku niebu.
Podekscytowany, postawił go obok kielicha.
A potem zauważył coś w rodzaju cudu – wilgoć pokrywającą ścianę za rumowiskiem. Czy
to możliwe? Skąd się brała? Usłyszawszy dudnienie, spojrzał w górę i zobaczył, że sufit zaczyna
się osuwać. Tryskała stamtąd na niego woda – woda na Rakis! Chwycił kielich i posążek i
pobiegł do drzwi. Kiedy prześliznął się przez otwór i znalazł obok Guriffa, całe pomieszczenie
za nim zapadło się z hukiem.
– Co tam masz? – zapytał dowódca ekspedycji, patrząc na kielich, jakby nie zdarzyło się
nic niezwykłego.
– Ten kielich powinien mieć dla was pewną wartość. Myślę, że jest wykonany z rzadkiego
metalu. – Lokar wręczył go Guriffowi, wsuwając równocześnie rzeźbę czerwia do kieszeni
mokrego ubrania. – To coś świętszego. Nie dla niepowołanych oczu.
– To początek – stwierdził Guriff ze wzruszeniem ramion. Otworzył wieko kielicha, chcąc
sprawdzić, czy w dużym naczyniu nie ma innego skarbu. Krzyknął, gdy wyskoczyło stamtąd
małe stworzenie i smyrgnęło do pochyłego tunelu, gdzie się zatrzymało i popatrzyło czarnymi
oczkami na intruzów.
– To cholerstwo mnie ugryzło! – Guriff potarł czerwoną plamkę na kciuku. – Jak to, do
diabła, przeżyło?
– To tylko mysz – powiedział jeden z jego towarzyszy. – W końcu spotkaliśmy tutaj coś
żywego.
– Skoczek pustynny. Starożytni Fremeni nazywali go muad’dib – szepnął Lokar z pełną
podziwu trwogą. – Mysz, która skacze.
Operatorzy wyszli z koparek i pobiegli po stopionej pochyłości za skoczkiem, robiąc przy
tym wiele hałasu.
– Tego, kto wyrządzi krzywdę muad’dibowi, czeka straszna katastrofa! – krzyknął Lokar.
Gryzoń z łatwością umknął ścigającym go mężczyznom i zniknął w małym otworze w
drzwiach.
Guriff przewrócił oczami.
– Uważasz mysz za obiekt sakralny? – spytał.
Dwa tygodnie później zachód słońca przypominał krew wylaną na płomień. Horyzont
zamazał zbliżający się złowieszczą smugą pył. Powietrze wokół obozu, które normalnie
spowijała cisza tak głęboka, że aż dzwoniło w uszach, ożyło i niosło się w nim odległe gniewne
dudnienie, niczym podziemny grzmot.
Lokar wiedział, co zwiastują te oznaki. Z powodu swej ludzkiej ułomności czuł dreszcz
strachu, z powodu wiary zaś – nabożny podziw. Rakis była ranna, być może śmiertelnie, ale
jeszcze nie umarła. Planeta pogrążona była w niespokojnym śnie.
– Co ja bym dał za zestaw satelitów meteorologicznych. – Guriff oparł dłonie na biodrach
i wciągnął zapach powietrza. – To wygląda groźnie.
Wezwał już ornitoptery badawcze i pojazdy naziemne, chociaż jedna ekipa kontynuowała
prace w tunelach pogrzebanego pod stopionym piaskiem Kin, odkopując rozległy podziemny
labirynt.
– Wiesz, co to jest – powiedział Lokar. – Widzisz to. To burza, może matka wszystkich
burz.
– Myślałem, że po bombardowaniu, skoro tyle piasku uległo stopieniu, zwyczajny efekt
Coriolisa...
– To nie będzie zwyczajne, Guriff – przerwał mu Lokar. – Absolutnie nie. – Nadal patrzył
w dal, tam skąd dochodziło dudnienie. Nie poruszył się. – Całe środowisko zostało zaburzone.
Niektóre zjawiska atmosferyczne mogły zaniknąć, natomiast inne przybrać na sile. – Ruchem
głowy wskazał krwawy horyzont. – Będziemy mieli szczęście, jeśli przeżyjemy tę noc.
Wziąwszy poważnie jego ostrzeżenie, Guriff krzyknął na swoich ludzi, podniósł mikrofon
komlinii i wezwał wszystkie zespoły na natychmiastowe zebranie w sytuacji kryzysowej.
– Wobec tego powiedz mi, kapłanie, co mamy robić. Przeżyłeś tutaj wiele burz. Gdzie
będzie najlepiej się schronić? W tunelach pod Kin czy w naszych domkach? A co z hangarem?
Czy pojazdy będą tam bezpieczne?
Lokar odparł nieobecnym uśmiechem i wzruszeniem ramion.
– Ja zostanę w namiocie, a wy róbcie, co uważacie za stosowne. Tylko Bóg może nas
ocalić. Jeśli On zawyrokował, że tej nocy umrzecie, żadne schronienie we wszechświecie nie
zapewni wam bezpieczeństwa.
Guriff zaklął pod nosem, po czym powlókł się ciężkim krokiem na spotkanie ze swoją
ekipą...
Tej nocy wiatr wył jak budząca się bestia, a ścianki małego namiotu kapłana drapał ostry
piasek. Burza szeptała i mruczała nieznośne słowa pokusy niczym ochrypły głos Szejtana.
Lokar siedział z zamkniętymi oczami. Podciągnął kościste kolana pod brodę i objął je
rękami. Stale odmawiał modlitwy i coraz bardziej podnosił głos, aż w końcu prawie krzyczał,
przeciwstawiając się docierającemu z zewnątrz rykowi. Prawdziwy Bóg słyszał najcichszy nawet
szept, bez względu na hałas w tle, ale Lokara pocieszał dźwięk jego głosu.
Wzmocniony materiał jego namiotu naprężał się, jakby dmuchały na niego demony.
Kapłan wiedział, że może przeżyć tę burzę. Była bezsprzecznie potężna, ale wiara była jeszcze
potężniejsza.
Trzymał się, kołysząc całą noc w przód i w tył. Usłyszał łoskot i jęk, kiedy jedną z
konstrukcji obozowych, wykonaną z mocno zbrojonych elementów, rozszarpał wicher, ale
gdyby wybiegł na zewnątrz, miotane porywami wiatru ziarna piasku oderwałyby jego ciało od
kości.
Członkowie zespołu Guriffa schowali się, gdzie każdy uznał za stosowne. Niektórzy
schronili się w tunelach pod Kin, inni wierzyli w wytrzymałość swoich domków. Ich losy zostały
zapisane ognistą ręką w Księdze Nieba, kiedy się urodzili. Rano, gdy burza przejdzie, Lokar
zobaczy, co było im przeznaczone.
Mijały godziny. Nie tyle spał, ile zapadł w głęboki trans. Na twarz sypały mu się piasek i
kurz, zatykając nos i oczy.
W końcu zamrugał i rozejrzał się. Zobaczył blade światło dnia. Jego namiot, co było
cudem, stał, ale tkaninę, z której był zrobiony, piasek posiekał tak, że wyglądała jak gaza. Przez
dziurki napływał łagodny teraz wietrzyk i owiewał jego ciało. Kapłan podniósł się i rozsunął
cienkie, rzadkie jak pajęczyna poły namiotu, po czym wyłonił się zeń jak dziecko z łona.
Rakis wydawała się czysta i dziewicza. Lokar zmrużył oczy w blasku poranka, starł pył z
twarzy i spojrzał na świeżo wyszorowany krajobraz. W promieniach porannego słońca skrzył się
piasek uwolniony spod zeszklonej skorupy, która pokrywała wiele wydm.
Szczątki obozowiska były porozrzucane, zapewne na obszarze kilku kilometrów. Jeden z
pobliskich domków z prefabrykatów został zniszczony i bez wątpienia wszyscy, którzy byli w
środku, zginęli. W hangarze też były wyrwy, ale pojazdy i ornitoptery przetrwały burzę, choć
uszkodzone.
Lokar usłyszał krzyki – pozostali członkowie wyprawy wypełzali z kryjówek, w których
schronili się wieczorem, szacowali straty, liczyli ofiary i klęli. Ponad tę wrzawę wzbijał się
charakterystyczny głos Guriffa, który miotał bluźnierstwa, znajdując co rusz nowe szczątki.
Lokar nie mógł uwierzyć, że przetrwał w swoim lichym schronieniu, mimo że wicher
powinien był je zmieść. Nie sposób było tego logicznie wytłumaczyć, ale kapłan Podzielonego
Boga nie szukał logicznych wyjaśnień. Doznał objawienia i był w ekstazie. Pochylił się,
zaczerpnął dłonią świeżego piasku i popatrzył nań. Ujął palcem wskazującym i kciukiem jedno
ziarenko i podniósłszy je do słońca, przyglądał się badawczo skrzącej się drobinie. Nawet w tym
okruszku krzemionki widział symbol cudownej boskiej mocy. Uśmiechnął się.
Guriff uderzył go bez ostrzeżenia w rękę, a potem zdzielił w głowę. Kapłan zamrugał i
odwrócił się do dowódcy ekspedycji, który miał twarz czerwoną ze złości i wstrętu. Tyle stracił
tej nocy, że musiał wyładować na kimś gniew.
Lokar nie dał się sprowokować.
– Bądź wdzięczny Bogu, Guriff – powiedział. – Ty przeżyłeś.
Zniechęcony mężczyzna odszedł. Parę chwil później Lokar dołączył do niego, oferując
pomoc. Bóg ocalił go nie bez powodu.
Kapłan, odziany w powłóczystą szatę, stał na wysokiej skalnej bryle, patrząc na plamiste,
martwe pustkowie. Wiszące w powietrzu obłoki kurzu działały jak soczewki i sprawiały, że
słońce wydawało się większe niż normalnie.
Z mroków nocy wyłoniły się niczym ogromne ptaki unoszące się na powietrznych prądach
dwa naprawione ornitoptery. Leciały nisko nad pustynią, machając rytmicznie skrzydłami.
Tydzień po burzy Guriff, rozczarowany brakiem powodzenia w Kin, wysłał zwiadowców, by
przeszukali regiony wokół południowego bieguna, wypatrując miejsc, w których mogą się
znajdować skarby. Poszukiwacze mieli nierealne nadzieje, że znajdą odsłonięte przez burzę
starożytne krypty. Lokar wiedział, że niczego nie znajdą. Podzielony Bóg pokazałby swój skarb
tylko wiernym – takim jak on.
Zszedł ze skały i ruszył po prowizorycznym lądowisku w stronę siadających ornitopterów.
Guriff wyszedł im na spotkanie i odebrał raporty załóg.
Brutalny dowódca zwiadowców otrzepał kurz z ubrania.
– Na południu w ogóle nic – powiedział. – Lądowaliśmy ponad dwadzieścia razy,
braliśmy próbki spod powierzchni i używaliśmy skanerów głębinowych. – Potrząsnął głową. –
Wygląda na to, że Kin jest wszystkim, co mamy.
Kapłan słyszał w oddali uruchamiane silniki, monotonny szum maszyn drążących tunele.
Ekipy prowadzące prace wykopaliskowe odkryły dotąd nieco artefaktów – zamkniętą skrzynię z
ubraniem, nakrycia stołowe, połamane meble, resztki tapicerki, parę niezbyt poważnie
uszkodzonych rzeźb.
– Nawet zbieracze śmieci nie zapłacą za te rupiecie więcej niż dziesięć solarisów –
powiedział z odrazą Pellenąuin.
Kapłan nie podzielał ogólnego rozczarowania. Jeśli nie będą ustawali w wysiłkach, w
końcu pojawi się coś cennego. Ale Bóg miał swoje sztuczki, więc być może Guriff i jego ludzie
nie dostrzegą skarbu, który będą mieli przed oczami.
Kiedy zwiadowcy, którzy wrócili drugim ornitopterem, brnęli przez piach w stronę kwater,
by zwinąć się na łóżkach i przespać żar dnia, podziurawiona tunelami ziemia zatrzęsła się. Za
obozowiskiem wystrzelił w górę słup kurzu, któremu towarzyszyły głuchy odgłos uderzenia i
krzyki. Guriff i reszta pobiegli w stronę wykopalisk.
– Zawał!
Po godzinie, pracując razem, wydobyli z piasku dwa ciała. Lokar rozpoznał młodych
mężczyzn, którzy bardzo chcieli wziąć udział w wyprawie i zdobyć majątek. Guriff patrzył z
goryczą, jak reszta owija zwłoki, przygotowując je do chemicznej kremacji. Jego zespół jeszcze
się nie pozbierał po szkodach wyrządzonych przez niespodziewaną burzę.
– Na Rakis jest skarb – powiedział Lokar, starając się dodać mu otuchy. – Musimy tylko
szukać we właściwym miejscu!
– Jesteś równie ślepy jak twoje cenne czerwie, kapłanie!
– Czerwie z Rakis nigdy nie były ślepe. Po prostu widziały inaczej.
– Nie dostrzegły zbliżającej się zagłady ich planety – zauważył Guriff, na co Lokar nie
miał odpowiedzi.
Spojrzawszy na jałową, spaloną ziemię, kapłan odwrócił się i ruszył na pustkowie.
Chociaż nie zabrał wody ani jedzenia, szedł parę godzin, a tymczasem robiło się coraz cieplej i
powietrze zaczęło drgać. Zapuścił się dalej niż kiedykolwiek.
Znalazłszy się na piaskach daleko od obozu, Lokar zmienił krok na nieregularny i
powłócząc nogami, szedł na sposób Fremenów, którzy niegdyś tutaj żyli, jakby głęboko pod
ziemią zachował się jeszcze jakiś czerw, który mógłby odkryć jego obecność. Czuł, że coś pcha
go naprzód, dodając mu energii, że coś go wabi.
Kiedy stracił już z oczu obozowisko i tylko wijący się sznur śladów jego stóp wskazywał
mu drogę powrotną, wdrapał się w ostrym blasku popołudniowego słońca na szeroką,
poszarpaną formację skalną. Dotarł na szczyt i spojrzał na bezmiar piasku. Jego wzrok przykuło
coś ciemnego i zaokrąglonego, co było na tyle duże, że rzucało cień. Ów kształt zdawał się go
przyzywać.
Zszedł z drugiej strony skały i zaczął brnąć przez pustynię. Wijący się kopiec był
okazalszy, niż się wydawał, gdyż większą jego część przykrywał piach. Wyschnięty i pokryty
czarnymi plamami, przypominał ogromne, zagrzebane w ziemi drzewo. Kapłan dotknął go i
cofnął się, gdy z szorstkiej, usianej kamykami powierzchni osypały się piasek i kurz. Padł na
kolana.
Podczas bombardowania Rakis na powierzchnię wynurzył się czerw i został żywcem
upieczony. Te wysuszone, chrząstkowate szczątki były spalone i pokryte stopioną, szklistą
warstwą piasku, a odsłoniły je przetaczające się nad pustynią burze. W sypkim piasku, który
zebrał się po zawietrznej, Lokar odkrył kulę czystego szkła wielkości pięści, idealnie okrągłą.
Przepełniony podziwem, wykopał ją, po czym znalazł obok drugą. Te bryły stopionego w
jednym błysku piasku były skutkiem straszliwego żaru podczas niszczycielskiego ataku. Skoro
jednak znalazły się w tym akurat miejscu, pod głową padłego czerwia, kapłan zinterpretował je
zupełnie inaczej. Łzy Boga! Stojąc pośród spalonego pustkowia i patrząc z podziwem na potężne
cielsko martwego od dawna czerwia, Lokar poczuł, że ze wszystkich stron zalewa go nowe
światło. Tak jak poprzednio widział widmowe obrazy zaginionego Kin, tak teraz zobaczył całą
planetę, jaka niegdyś była, w całym jej groźnym przepychu. Bez względu na to, co zrobiły
Dostojne Matrony, Rakis nie straciła całego splendoru. Skarby były wszędzie, dla wszystkich
wiernych. Kapłan wiedział teraz dokładnie, czego chce od niego Podzielony Bóg.
Uśmiechnął się błogo.
– Nie patrzyliśmy na to właściwymi oczami – powiedział sam do siebie.
Po miesiącu, dokładnie według harmonogramu, wrócił statek KHOAM. Guriff, badając na
chybił trafił ruiny Kin i zawalonej świątyni, kazał poszukiwaczom prowadzić prace do ostatniej
chwili w nadziei, że znajdą jakiś zaginiony skarb, który usprawiedliwiłby podjęcie tej wyprawy.
Dowódcy ekspedycji udało się skonsolidować tych, którzy pozostali z jego zespołu, ale
przed dwoma dniami zaginął bezużyteczny kapłan. Guriff wysłał ornitopter na poszukiwanie
tego irytującego człowieka, ale po kilku godzinach dał za wygraną. Lokar był szalony, nie
powinni byli marnować na niego czasu ani pożywienia. Ale w końcu wynajęła go i przysłała
tutaj ta firma handlowa.
Gdy tylko wylądował duży transportowiec KHOAM, wyłonili się z niego robotnicy i
biegali po piasku jak mrówki. Otworzyli duże drzwi załadunkowe i wydobyli ze statku sprzęt.
Guriff nie posiadał się ze zdumienia, kiedy zobaczył, że z jednostki wychodzi kapłan z
lodowato piękną Alaenor Ven. Jak się zeszli? Musiał go znaleźć błądzącego po piaskach prom
towarowy. Guriff nie pojmował, po co w ogóle zadali sobie trud, by uratować tego człowieka.
Kiedy patrzył, jak Lokar i kobieta rozmawiają, nie spojrzawszy nawet w jego stronę,
zacisnął pięści. Kusiło go, by podejść i powalić paplającego kapłana za to, że był taki
lekkomyślny i że nie pracował jako członek jego ekipy. Zdawał sobie jednak sprawę, że jego
wybuch byłby infantylny, i wątpił, by chłodna i rzeczowa przedstawicielka KHOAM miała czas
i cierpliwość oglądać takie popisy siły. Postanowił więc, że zrobi lepiej, jeśli w ogóle zignoruje
tę sytuację, wycofa się do swojego baraku i pozbiera dokumenty i zapiski. To ona może przyjść
do niego. Zamknął za sobą drzwi, by nie uciekały tlen i wilgoć, i zrobił sobie mocną kawę
przyprawową, zużywając resztki zapasów melanżu.
Siedząc w pokoju, przysłuchiwał się dobiegającemu z zewnątrz buczeniu koparek i jękom
sprzętu. Nowi kopacze? Nie wiedział, co konsorcjum tam robi, nie rozumiał też, dlaczego
Alaenor Ven nadal go ignoruje. Nie chciała jego sprawozdania?
W końcu otworzyła drzwi i weszła do baraku bez pukania czy pytania o pozwolenie.
Pewnie myślała, że skoro KHOAM wszystko dostarczyło, jest właścicielką całego obozu.
Nie pozwalając, by to ona kontrolowała rozmowę, Guriff spojrzał w jej niebieskie oczy i
powiedział:
– Ja i moi ludzie chcielibyśmy tu zostać jeszcze miesiąc. Nie znaleźliśmy bogactw,
których się spodziewaliście, ale jestem przekonany, że legendy o skarbach ukrytych przez Boga
Imperatora są prawdziwe.
Nie miał żadnych dowodów na poparcie tych słów, ale nie podda się. Jeszcze nie.
Lekko się uśmiechnęła.
– Och, oczywiście, jest tutaj skarb... większe bogactwo, niż możemy sobie wyobrazić, być
może nawet więcej, niż KHOAM mogłoby sprzedać.
– Wobec tego znajdę je – rzekł Guriff. – Będziemy nadal kopali, kontynuowali
poszukiwania.
– Może znajdziecie coś wartego uwagi, ale mój transportowiec ma już pełną ładownię
skarbu, czegoś, co przeoczyliście. Zupełnie głupio, muszę powiedzieć. Znaleźliśmy na pustyni
tego kapłana, Lokara, a on przekonał mnie, że odkrył coś, co ma wielką wartość. Wiesz, kapłani
są bardzo dobrymi sprzedawcami.
Guriff poczuł, że płonie mu skóra.
– Co znalazł ten zwariowany kapłan? Nic mi nie powiedział.
Przepchnął się obok przedstawicielki KHOAM, a ona obróciła się powoli i patrzyła, jak
otwiera drzwi i maszeruje w stronę transportowca na lądowisku.
Lokar stał z miną świętego na pochylni prowadzącej do ładowni. Na pokład wtaczano z
powrotem ostatnie maszyny. W piasku wokół lądowiska widać było duże wykopy.
Guriff złapał kapłana za kołnierz. Po tylu wysiłkach, po tylu katastrofach, które spotkały
jego niewydarzony zespół, czuł się zdradzony.
– Co przede mną ukrywałeś?
– Niczego nie ukrywałem. Cały czas miałeś to wszystko przed oczami.
– Wytłumacz się.
– Jestem posłańcem Boga, wybranym, by kontynuował Jego dzieło. Chociaż większość
kapłanów nie żyje, chociaż nasze świątynie tutaj, na Rakis, zostały zrównane z ziemią, nasza
wiara nadal jest rozpowszechniona w galaktyce. Na jej gruncie powstało wiele kultów i sekt. Jej
wyznawcy nadal wierzą i czczą Podzielonego Boga. Potrzebują czegoś więcej. Potrzebują
bliskości z Nim.
– Co to ma wspólnego ze skarbem?
Lokar osunął się na pochylnię i siedział tam, jakby medytował. Guriff miał ochotę go
udusić.
– Po prostu nie rozumiesz tego, Guriff. – Przedstawicielka KHOAM podeszła tak cicho, że
jej nie usłyszał. – Skarb i bogactwo to kwestia definicji. Zbyt wąsko zakreśliłeś swoje
poszukiwania.
Ignorując ją, wszedł po pochylni do statku, żeby zobaczyć, czym wypełnili ładownię.
Robotnicy Gildii i KHOAM wrócili na swoje miejsca i przygotowywali się do odlotu. Zostawili
na powierzchni skrzynie z nowymi dostawami dla obozu. Poszukiwacze musieli je posortować i
na nowo poukładać. Na pewno wystarczy tego na jeszcze jeden miesiąc.
Guriff przepchnął się korytarzem, mając za sobą Alaenor Ven. Dotarł na tył, gdzie luk
prowadził do ładowni.
– Zapomniałeś, jak ważna i potężna jest religia – powiedziała kobieta, kontynuując
wyjaśnienia, jakby nigdy ich nie przerwała. – Nawet jeśli fanatycy nie są bogaci, poświęcą
wszystko i wyskrobią ostatniego solarisa, żeby zapłacić za coś, co uważają za ważne. Oni
naprawdę wielbią swojego Podzielonego Boga.
Guriff próbował otworzyć drzwi do ładowni, ale pominął właściwy guzik. Ven odtrąciła
jego dłoń i ponownie wprowadziła kod. W końcu drzwi się uchyliły.
Ładownia była pełna piasku.
Zwykłego piasku.
Przedstawicielka KHOAM wciąż się uśmiechała.
– Wierni poszukują jakichkolwiek artefaktów z Rakis. Świętych pozostałości. Nawet w
najlepszych czasach tylko najbogatsi i najbardziej oddani Bogu mogli sobie pozwolić na
pielgrzymkę na świętą Diunę. Teraz, kiedy planeta jest martwa i praktycznie ustały wszelkie
podróże, każdy okruch – każdy święty przedmiot – wart jest jeszcze więcej.
– Planujesz sprzedawać piasek?
– Tak. To piękne w swojej prostocie, prawda?
– Nigdy nie słyszałem o czymś równie absurdalnym.
– KHOAM wystąpi o niezbędne koncesje na wydobycie i patenty, żeby zapobiec
ewentualnym roszczeniom innych. Oczywiście, kiedy wieść się rozniesie, pojawią się
przemytnicy i oszuści oferujący fałszywy piasek, ale to problemy, z którymi sobie poradzimy.
Podszedł do nich Lokar i zajrzał z promienną twarzą do zakurzonej, wypełnionej piaskiem
ładowni. Zrobił krok do przodu, pochylił się, zanurzył dłonie w miękkich drobinach i wyciągnął
pełne garście.
– Czy to nie cudowne? – powiedział. – W Starym Imperium nawet małą fiolkę tego piasku
sprzeda się za wiele solarisów. Ludzie będą się ustawiać w kolejkach po jedno ziarno, żeby
dotknąć go ustami.
– Dostawy muszą być płynne – stwierdziła kobieta z KHOAM.
– Wszyscy jesteście idiotami.
Guriff opuścił z odrazą transportowiec i poszedł na spotkanie z niedobitkami swojej ekipy.
Cieszyli się z dostawy świeżej przyprawy. Kiedy zapytali go o odlatującego kapłana i o to, co
powiedziała przedstawicielka KHOAM, nie odpowiedział, tylko szorstko polecił im, żeby
wracali do pracy. Zaryzykowali wszystko, żeby tutaj przybyć, musieli więc znaleźć na Rakis coś
wartościowego. Coś innego niż piasek.
Kiedy obładowany transportowiec uniósł się, wzbijając w powietrze chmurę piasku – jego
zdaniem bezwartościowego piasku – Guriff spojrzał na jałowy krajobraz i wyobraził sobie
ukryty tam prawdziwy skarb, skarb, który znajdzie.
