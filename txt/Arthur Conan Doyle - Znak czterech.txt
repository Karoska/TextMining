Sherlock Holmes zdjął z kominka flaszką, a potem z malej walizeczki wyciągnął strzykawkę.
Ręką o długich, nerwowych palcach osadził cienką igłę i podwinął lewy mankiet koszuli. Przez
chwilę spoglądał w zamyśleniu na muskularne ramię, pokryte niezliczoną ilością znaków po
ukłuciach, wbił igłę, nacisnął tłok strzykawki i wreszcie z westchnieniem ulgi zatopił się z
powrotem w pluszowym fotelu.
Już od wielu miesięcy trzy razy dziennie byłem świadkiem takiego zabiegu, a mimo to wciąż
jeszcze nie mogłem się z tym pogodzić. Przeciwnie, co dzień bardziej denerwował mnie ten
widok, a potem wieczorem sumienie nie dawało mi spokoju, że znów nie zdobyłem się na ostry
protest. Ciągle postanawiałem, że muszę powiedzieć szczerze, co o tym myślę, ale chłodne,
nonszalanckie zachowanie mojego towarzysza nie zachęcało bynajmniej do wtrącania się w jego
sprawy.
Znałem jego zdolności i władczą pewność siebie i tyle już razy przekonałem się o jego
niezwykłych przymiotach, że nie śmiałem mu się przeciwstawić.
Tym razem jednak — nie wiem, czy pod wpływem francuskiego wina, które piłem przy
lunchu, czy może zdenerwowany wyraźną ostentacją jego postępowania, poczułem nagle, że nie
zdołam już milczeć dłużej.
— I cóż to było dzisiaj? — zapytałem. — Morfina czy kokaina?
Powoli podniósł wzrok znad otwartego właśnie starego tomiska.
— To? Kokaina, roztwór siedmioprocentowy — odparł. — Może chciałbyś spróbować,
doktorze?
— O nie — rzuciłem szorstko. — Nie doszedłem jeszcze do siebie po wojnie w Afganistanie.
Nie mogę sobie pozwolić na żadne dodatkowe wysiłki.
Uśmiechnął się słysząc, jak gwałtownie oponuję.
— Może masz rację, Watsonie — rzekł. — I mnie się wydaje, że działanie kokainy na
organizm jest ujemne, ale tylko w sensie fizycznym. Bo jeżeli idzie o stronę psychiczną, to,
moim zdaniem, wpływa na umysł niezwykle podniecająco i rozjaśniająco, dlatego też wszelkie
jej uboczne działania niewiele mnie obchodzą.
— Ależ pomyśl tylko — zacząłem z powagą. — Oblicz, jakim kosztem twój umysł osiąga
stan, o którym mówisz. Przecież to efekt patologicznego i chorobliwego procesu, który polega na
spotęgowanej przemianie tkanek i może pozostawić w efekcie trwałe osłabienie. Wiesz zresztą
sam, jak ciężko płacisz potem za te przelotne chwile przyjemności. I dla nich to ryzykujesz utratę
ogromnych zdolności, którymi tak szczodrze zostałeś obdarowany. Zaprawdę — gra niewarta
świeczki. Pamiętaj, że przemawiam nie jako przyjaciel, lecz także jako lekarz do człowieka, za
którego zdrowie do pewnego stopnia czuję się odpowiedzialny.
Nie wydawał się dotknięty moimi słowy. Wręcz przeciwnie; opierając łokcie na poręczach
fotela splótł palce obu rąk gestem, który wskazywał na wyraźną chęć rozmowy.
— Mój umysł buntuje się przeciw bezczynności — rzekł. — Gdy mam przed sobą jakąś
pracę, jakiś problem, najbardziej zawiły szyfr czy ogromnie skomplikowaną analizę, jestem w
swoim żywiole i nie potrzebuję sztucznych podniet. Lecz nuda codziennej egzystencji mnie
przeraża. Tęsknię za jakąś umysłową podnietą i dlatego wybrałem właśnie swój zawód, a raczej
stworzyłem go, bo takich jak ja specjalistów nie ma więcej na świecie.
— Czyżby? Jedyny prywatny detektyw? — spytałem unosząc brwi.
— Jedyny prywatny detektyw — doradca — odparł. — W sprawach detektywistycznych
jestem ostatnią, najpoważniejszą instancją. I Gregson, i Lestrade, i Athelney Jones, ilekroć są już
zupełnie bezradni — to zresztą ich stan chroniczny — z każdą trudnością przychodzą do mnie. Ja
zaś, jako rzeczoznawca, rozpatruję wszystkie dane i wypowiadam opinię. W takich sprawach nie
oczekuję uznania, moje nazwisko nie pojawia się w żadnej gazecie. Sama praca, sama
satysfakcja, że mam pole do wykazania swych szczególnych zdolności, to moja największa
nagroda. Lecz i ty sam, doktorze, poznałeś moją metodę pracy w trakcie sprawy Jeffersona Hope.
— To prawda — potwierdziłem gorąco. — Nigdy w życiu nie widziałem czegoś podobnego.
Opisałem to potem w małej broszurce o trochę dziwacznym tytule „Studium w szkarłacie”.
Ze smutkiem potrząsnął głową.
— Tak, przejrzałem to. I mówiąc szczerze, nie bardzo mogę ci gratulować tego dzieła. Nauka
detektywistyczna jest, względnie być powinna, nauką ścisłą i tak jak do każdej nauki ścisłej,
powinno się do niej podchodzić chłodno i nieemocjonalnie. Ty, doktorze, chciałeś te sprawy
zabarwić romantyzmem, co daje efekt taki, jak byś próbował włączyć w piąty aksjomat Euklidesa
jakąś przygodę miłosną czy ucieczkę młodej dziewczyny z kochankiem.
— Ależ to było romantyczne! — zaoponowałem. — Nie mogłem przecież zmieniać faktów!
— Pewne fakty należało pominąć lub przynajmniej potraktować z wyraźnym poczuciem
proporcji. Jedynym godnym wzmianki punktem było ciekawe rozumowanie analityczne ze
skutków o przyczynach, rozumowanie, dzięki któremu udało mi się wyjaśnić tę sprawę. Nie
bardzo mi się podobała krytyka książki, którą pisałem specjalnie, by zrobić mu przyjemność.
Zirytował mnie też egotyzm przyjaciela domagający się widocznie, aby każda linijka omawiała
tylko jego wyczyny. Niejednokrotnie już, odkąd zamieszkaliśmy razem na Baker Street,
zdołałem zaobserwować, że pod pokrywką spokojnego i dydaktycznego zachowania mego
towarzysza chowa się trochę próżności. Zmilczałem jednak i zwróciłem uwagę na chorą nogę.
Przestrzelono mi ją niedawno i chociaż mogłem już chodzić, odczuwałem dotkliwe bóle przy
każdej zmianie pogody.
— Moja praktyka rozszerzyła się ostatnio na kontynent — rzekł po chwili Holmes nabijając
starą fajkę z korzenia głogu. — W zeszłym tygodniu zasięgał mojej porady Francois le Villard,
który jak ci zapewne wiadomo, wysunął się obecnie na czoło francuskiej policji kryminalnej.
Posiada on wprawdzie celtycką intuicję, ale brak mu wszechstronności naukowej, tego
zasadniczego warunku rozwoju w jego zawodzie. Chodziło o jakiś testament i sprawa miała
pewne niejasne punkty. Przypomniałem mu dwa podobne przypadki — jeden w roku 1857 w
Rydze, drugi zaś w 1871 w St. Louis — i to mu nasunęło właściwe rozwiązanie. O, dziś dostałem
ten list z podziękowaniem za pomoc.
Mówiąc to rzucił mi pognieciony arkusik zagranicznego papieru listowego, z którego
odczytałem całą litanię najróżnorodniejszych zachwytów w rodzaju „coup de maître”, „tour de
force” i „magnifique” świadczących o uwielbieniu Francuza.
— Pisze jak uczeń do mistrza! — zauważyłem.
— O, przecenia trochę moją pomoc — odpowiedział Sherlock Holmes niedbale. — Sam jest
człowiekiem bardzo utalentowanym. Posiada dwa z trzech warunków na idealnego detektywa, a
mianowicie: dar obserwacji i dedukcji. Brak mu tylko wiedzy, ale to przyjdzie z czasem. Teraz
tłumaczy na francuski moje pomniejsze prace.
— Twoje prace?
— Co, nie wiedziałeś? — zawołał ze śmiechem. — Owszem, owszem, mam na sumieniu kilka
monografii. Wszystkie traktują o sprawach technicznych. Na przykład w tej: „O różnicy między
popiołami rozmaitych gatunków tytoniu”, wymieniam sto czterdzieści najróżniejszych typów
tytoniu cygar, papierosów i fajek i dodaję kilka kolorowych tablic ilustrujących różnice między
nimi. Te rzeczy zawsze wypływają w procesach kryminalnych, a niekiedy posiadają kapitalne
wprost znaczenie poszlakowe. Jeżeli, na przykład, można z całą pewnością stwierdzić, że
morderstwo popełnił człowiek palący indyjską hookah, to znacznie zawęża pole działania. Dla
doświadczonego oka różnica między czarnym popiołem po tytoniu „trichinopoly” a białym
pyłkiem z „ptasiego oczka” jest równie jaskrawa, jak dla kogoś innego różnica między kapustą a
kartoflem.
— Jesteś zaiste geniuszem w takich drobiazgach.
— Doceniam po prostu ich znaczenie. A oto moja monografia na temat śladów stóp
zaopatrzona w pewne uwagi odnośnie utrwalenia odcisków za pomocą zwykłego gipsu. Tutaj
znowu widzisz ciekawą rozprawkę o wpływie zawodu człowieka na kształt jego ręki, z
ilustracjami rąk kamieniarzy, marynarzy, ścinaczy korka, kompozytorów, tkaczy i szlifierzy
diamentów. Dla detektywa–naukowca rzeczy te posiadają wielkie zastosowanie praktyczne,
zwłaszcza jeżeli idzie o ciała nie rozpoznane albo o fakty poprzedzające morderstwo. Ale
dosiadłem już ulubionego konika i zanudzam cię moimi wywodami.
— Ależ broń Boże — zaprzeczyłem gorąco. — Przeciwnie, bardzo żywo to mnie interesuje,
zwłaszcza odkąd miałem okazję śledzić praktyczne stosowanie tych metod przez ciebie.
Wspomniałeś jednak o zmyśle obserwacji i dedukcji. Otóż wydaje mi się, że w pewnym stopniu
jedno wypływa z drugiego.
— Nic podobnego — odpowiedział wyciągając się w fotelu i puszczając gęste kłęby dymu z
fajki. — Na przykład zmysł obserwacji powiada mi, że dzisiaj rano byłeś w urzędzie pocztowym
na Wigmore Street, umiejętność dedukcji natomiast, że wysyłałeś stamtąd telegram.
— Racja! — zawołałem. — W obu wypadkach racja. Przyznaję jednak, że nie mam pojęcia,
jak na to wpadłeś. Poszedłem tam pod wpływem nagłego impulsu, tak że nikomu nie
wspominałem nawet o tym zamiarze.
— Nic prostszego — odpowiedział śmiejąc się na widok mego zdumienia. — To tak
absurdalnie proste, że nieomal nie wymaga wyjaśnień, choć może ułatwić oznaczenie granicy
między obserwacją i dedukcją. Zmysł obserwacji podszeptuje mi, że do twojej podeszwy
przyczepiła się mała czerwona grudka ziemi. Akurat naprzeciwko urzędu pocztowego przy
Wigmore Street rozkopano jezdnię i wyrzucona ziemia leży w taki sposób, że po prostu
niepodobna jej ominąć.
Ziemia w tym miejscu posiada właśnie ów specyficzny czerwonawy kolor, jakiego nie
znajdziemy nigdzie w okolicy. Tyle mówi mi mój zmysł obserwacji. A teraz dedukcja…
— Ale jakim sposobem wydedukowałeś, że wysyłałem depeszę?
— No, widziałem przecież doskonale, że nie pisałeś dzisiaj listu, bo całe przedpołudnie
siedziałem naprzeciwko ciebie. Widzą także teraz w otwartej szufladzie twego biurka arkusik
znaczków i gruby plik kartek pocztowych. Po cóż więc chodziłeś na pocztę, jeżeli nie po to, by
wysłać telegram? Wyeliminuj wszystkie inne możliwości, a to, co ci zostanie, będzie prawdą.
— W danym przypadku jest tak istotnie — odpowiedziałem po krótkiej chwili namysłu. —
Jednakże, jak sam stwierdziłeś, zagadnienie należy do najprostszych. Czy uważałbyś mnie za
bardzo bezczelnego, gdybym chciał wypróbować twoje zdolności jakimś poważniejszym testem?
— Wprost przeciwnie. Uchroni mnie to bowiem przed drugą dawką kokainy. Będę
zachwycony każdym problemem, jaki ci się tylko nasunie.
— Mówiłeś kiedyś, że człowiek musi pozostawić na każdym przedmiocie codziennego użytku
swoje indywidualne piętno, które oko doświadczonego obserwatora potrafi odczytać. Popatrz
więc, oto zegarek, który dopiero niedawno przeszedł w moje posiadanie. Czy zechciałbyś opisać
mi charakter i przyzwyczajenia jego ostatniego właściciela?
Wręczyłem mu zegarek z lekkim uczuciem rozbawienia, ponieważ uważałem, że z pewnością
nie potrafi odpowiedzieć na pytanie, i zamierzałem w ten sposób oduczyć go owego z lekka
dogmatycznego tonu, jaki niekiedy przyjmował. Sherlock chwilę kołysał zegarek w dłoni,
popatrzył uważnie na tarczę, otworzył tylną kopertę i zbadał werk — najpierw gołym okiem, a
następnie przez szkło powiększające. Ledwie mogłem się powstrzymać od śmiechu na widok
jego zgnębionej miny, gdy w końcu zatrzasnął kopertę i oddał mi zegarek.
— Nie ma na nim prawie żadnych danych — zauważył. — Zegarek był ostatnio czyszczony,
co pozbawia mnie najbardziej przekonywających argumentów.
— Masz rację — odpowiedziałem. — Oczyszczono go przed wysłaniem do mnie.
W głębi duszy jednak uznałem, że mój towarzysz w bardzo niezręczny i niezadowalający
sposób stara się usprawiedliwić swoją nieudolność. Jakież bowiem wnioski mógłby wyciągnąć z
nie oczyszczonego zegarka?
— Moje badania, choć niecałkowicie zadowalające, nie były jednak tak zupełnie bezowocne
— zauważył po chwili Sherlock wpatrując się rozmarzonymi, pozbawionymi blasku oczami w
sufit. — Z zastrzeżeniem sobie poprawek z twojej strony odważyłbym się twierdzić, że zegarek
należał do twego starszego brata, który z kolei odziedziczył go po ojcu.
— Zapewne domyśliłeś się tego z liter H.W. wyrytych na odwrocie.
— Oczywiście. Litera W. sugeruje twe własne nazwisko. Zegarek wykonany został przed
pięćdziesięciu prawie laty, a inicjały są równie stare. Zegarek należał więc do kogoś z
poprzedniej generacji. Biżuteria przechodzi przeważnie na najstarszego syna, który najczęściej
nosi imię ojca. O ile sobie przypominam, ojciec twój nie żyje już od wielu lat, zatem zegarek był
w rękach twego najstarszego brata.
— Jak dotąd, wszystko się zgadza. Może jeszcze coś?
— Był to człowiek nieporządny — bardzo nieporządny i niedbały. Rozpoczął karierę pod
bardzo dobrymi auspicjami, nie wykorzystał jednak nadarzających się sposobności, przez długi
czas żył w biedzie, choć jeszcze kilka razy przelotnie uśmiechnęła się do niego fortuna, a
wreszcie, rozpiwszy się, umarł. To wszystko, co mogłem wyczytać.
Z sercem przepełnionym goryczą zerwałem się z krzesła i zacząłem kuśtykać po pokoju.
— To niegodne ciebie, Holmesie — wykrzyknąłem. — Nigdy bym nie przypuszczał, że
zniżysz się do czegoś podobnego. Znasz skądś historię mojego biednego brata, a teraz udajesz, że
wydedukowałeś to wszystko w jakiś tajemniczy sposób. Bo nie będziesz mi chyba wmawiał, że
to wszystko wyczytałeś z jego starego zegarka? To doprawdy nieładnie i jeżeli mam być szczery,
zakrawa na szarlatanerię.
— Mój drogi doktorze — odpowiedział łagodnie — bardzo cię przepraszam. Rozpatrując tę
całą sprawę na płaszczyźnie abstrakcyjnej, zupełnie zapomniałem, jak bardzo osobiste i przykre
może to być dla ciebie.
Zapewniam cię jednak, że nie wiedziałem nawet o istnieniu twego brata, dopóki nie
zobaczyłem tego zegarka.
— Jakim więc niesamowitym sposobem odgadłeś te fakty? Bo wszystko zgadza się co do joty.
— No, po prostu odrobina szczęścia. Wyraziłem jedynie moje przypuszczenia, nie oczekując
wcale, że będą słuszne.
— Przecież nie były to tylko czcze domysły?
— Ach, nie, nie. Nigdy nie zgaduję. To obrzydliwe przyzwyczajenie, destrukcyjne dla
zdolności logicznego myślenia. Jeżeli ci się to wydaje dziwne, to jedynie dlatego, że nie podążasz
śladem moich myśli i nie obserwujesz drobnych faktów, od których bardzo wiele może zależeć. I
tak, na przykład, zacząłem od stwierdzenia, że twój brat był człowiekiem niedbałym. Przyjrzyj
się uważnie dolnej części koperty, a zauważysz, że nie tylko jest wgnieciona w dwu miejscach,
ale także pocięta i porysowana przez monety czy klucze, które brat twój miał zwyczaj nosić w tej
samej kieszeni. Stąd już niewielki krok do wniosku, że jeśli człowiek tak obchodzi się z
zegarkiem wartym około pięćdziesięciu gwinei — musi być niedbały. Łatwo też wywnioskować,
że ktoś, kto odziedziczył tak wartościowy przedmiot, musiał być w ogóle dobrze sytuowany.
Skinąłem głową na znak, że podążam za jego rozumowaniem.
— Cóż dalej? W lombardach angielskich, przyjmując w zastaw zegarek, mają zwyczaj
wydrapywać szpilką numer kwitu wewnątrz zegarka. To wygodniejsze od kartek przywieszanych
na zewnątrz, ponieważ taki numer ani się nie zagubi, ani nie zaplącze do innego przedmiotu. Za
pomocą szkła powiększającego wykryłem w zegarku aż cztery podobne numerki. Stąd wniosek,
że brat twój często znajdował się pod wozem. Wtórny wniosek: musiał mieć czasem i okresy
powodzenia, inaczej bowiem nie byłby w stanie wykupić zastawu. Wreszcie zechciej spojrzeć na
wewnętrzną kopertę, w której jest otwór na kluczyk. Zauważ niezliczone zadrapania dokoła. Są
to znaki, że kluczyk nie trafił do dziurki. Jaki trzeźwy człowiek zrobiłby coś podobnego?
Natomiast zegarki pijaków zawsze mają te ślady. Pijak nakręca zegarek w nocy i pozostawia
takie ślady niepewnej ręki. I jakaż tu tajemnica?
— To jasne jak słońce — odpowiedziałem. — Przepraszam cię za niesprawiedliwe
oskarżenie. Powinienem był bardziej ufać twoim cudownym zdolnościom. Powiedz, czy masz
teraz na warsztacie jakąś ciekawą sprawę?
— śadnej, stąd kokaina. Nie mogę po prostu żyć bez łamigłówek umysłowych. Bo po cóż
innego warto żyć? Stań przy oknie i powiedz, czy widziałeś kiedy podobnie posępny,
pochmurny, beznadziejny świat. Popatrz na tę żółtą mgłę rozsnuwającą się wzdłuż ulic i
wpełzającą między szare domy. Cóż znajdziesz bardziej beznadziejnego, prozaicznego i
materialnego? I cóż stąd, że człowiek posiada jakąś siłę, doktorze, jeżeli nie ma jej gdzie
wyładować. Zbrodnia jest banałem, całe nasze życie jest banałem i nic innego nie rządzi światem
jak banał.
Nim otworzyłem usta, by mu odpowiedzieć, rozległo się energiczne pukanie i weszła nasza
gospodyni niosąc na tacy bilet wizytowy.
— Jakaś młoda dama do pana — rzekła do mego towarzysza.
— Mary Morstan — przeczytał. — Hm… nie przypominam sobie takiego nazwiska. Niech
pani poprosi tę młodą damę tutaj, pani Hudson. Nie odchodź, doktorze. Wolę, żebyś został.
II.
STAN SPRAWY
Panna Morstan weszła zdecydowanym krokiem, nie zdradzając na pozór żadnego niepokoju
czy zdenerwowania. Była to drobna, młoda blondynka, kulturalna i bardzo dobrze ubrana.
Jednakże pewna prostota i skromność jej stroju świadczyła, że nie rozporządza nieograniczonymi
środkami. Suknię miała ciemną, szarobrązową, niczym nie ozdobioną, główkę zaś przykrywał
mały turbanik w tym samym kolorze, ożywiony tylko z boku dyskretnym białym piórkiem.
Twarz nie odznaczała się ani specjalną regularnością rysów, ani delikatną karnacją, wyraz jej
jednak był pełen słodyczy i wdzięku, a ogromne niebieskie oczy dziwnie uduchowione. Miałem
wiele okazji poznać kobiety różnych narodowości i trzech różnych kontynentów, lecz muszę
przyznać, iż nigdy nie zdarzyło mi się spotkać kogoś równie delikatnego i wrażliwego.
Zauważyłem także, kiedy siadała na krześle podsuniętym przez Sherlocka Holmesa, że wargi i
ręce jej drżą, a cała postać zdradza wielkie wewnętrzne wzburzenie.
— Zwracam się do pana, panie Holmes — zaczęła — ponieważ niegdyś dopomógł pan mojej
chlebodawczyni, pani Forrester, rozwiązać jej trudne domowe problemy. Pańska dobroć i
inteligencja zrobiły na niej wówczas wielkie wrażenie.
— Zaraz… pani Forrester — powtórzył w zamyśleniu. — Tak, zdaje się, że oddałem jej
pewną drobną przysługę. Ale o ile sobie przypominam, cała sprawa była bardzo mało
skomplikowana.
— Pani Forrester jest jednak odmiennego zdania. W każdym razie nie da się tak określić
sprawy, z którą teraz zwracam się do pana. Trudno wprost wyobrazić sobie coś dziwniejszego,
trudniejszego do wytłumaczenia niż sytuacja, w jakiej się znalazłam.
Holmes zatarł ręce, oczy mu nagle rozbłysły. Pochylił się na krześle, a na jego wyrazistej,
orlej twarzy pojawił się wyraz niezwykłego skupienia.
— Proszę opowiedzieć, o co chodzi — rzekł krótko, urzędowym tonem.
Poczułem się trochę nieswojo.
— Państwo wybaczą — rzekłem podnosząc się z krzesła.
Ku memu zdziwieniu młoda dama zatrzymała mnie gestem odzianej w rękawiczkę dłoni.
— Może pański przyjaciel byłby tak uprzejmy pozostać… — rzekła. — Oddałby mi tym
wielką przysługę.
Opadłem na krzesło.
— Pokrótce — ciągnęła dalej — sprawa wygląda następująco: Ojciec mój był oficerem w
jednym z pułków indyjskich i odesłał mnie do kraju, gdy byłam jeszcze małym dzieckiem. Moja
matka zmarła i nie miałam w Anglii żadnych krewnych. Umieszczono mnie na bardzo drogiej
pensji w Edynburgu, gdzie przebywałam do siedemnastego roku życia. W roku 1878 ojciec,
wówczas starszy kapitan, otrzymał roczny urlop i przyjechał do Anglii. Z Londynu
zatelegrafował zaraz, by zawiadomić mnie o swym szczęśliwym przyjeździe, i polecił mi
pośpieszyć tam natychmiast do Hotelu Langham, gdzie się zatrzymał. Przypominam sobie, że ze
słów depeszy przebijała dobroć i miłość. Przyjechałam do Londynu i udałam się do wskazanego
hotelu. Poinformowano mnie, że kapitan Morstan istotnie tu mieszka, wyszedł jednak
poprzedniego wieczora i dotychczas nie powrócił. Czekałam cały dzień, ale nie otrzymałam
żadnej wiadomości od ojca. Tegoż wieczoru za radą dyrektora hotelu zawiadomiłam policję, a
następnego dnia rano daliśmy ogłoszenia do wszystkich gazet. Poszukiwania nasze pozostały bez
rezultatu i od owego dnia do dzisiaj wszelki słuch zaginął po moim nieszczęśliwym ojcu.
Przyjechał do kraju z sercem przepełnionym nadzieją, że zażyje trochę spokoju, wygody — a
tymczasem…
Przy tych słowach podniosła rękę do piersi, gdyż krótki szloch nie pozwolił jej mówić dalej.
— Kiedy się to stało? — zapytał Holmes otwierając notes.
— Zaginął trzeciego grudnia 1878 roku, a więc prawie dziesięć lat temu.
— A jego bagaże?
— Zostały w hotelu. Nie znaleziono w nich absolutnie nic, co by mogło posłużyć za
wskazówkę, ot, trochę ubrań, książek i najróżniejsze ciekawostki z Wysp Andamańskich. Ojciec
był bowiem jednym z oficerów straży więziennej na tych wyspach.
— Czy miał jakichś przyjaciół w Londynie?
— Wiedzieliśmy tylko o jednym, majorze Sholto z tego samego pułku, to znaczy
trzydziestego czwartego pułku piechoty bombajskiej. Major na krótko przedtem został
emerytowany i mieszkał w Upper Norwood. Oczywiście natychmiast się z nim porozumieliśmy,
ale nie wiedział nawet, że jego towarzysz broni przybył do Anglii.
— Szczególna sprawa — zauważył Holmes.
— Nie powiedziałam panu jeszcze najdziwniejszego. Jakieś sześć lat temu, dokładnie mówiąc
czwartego maja 1882 roku, Times zamieścił ogłoszenie, że ktoś poszukuje adresu panny Mary
Morstan i podkreśla jednocześnie, iż ujawnienie się leży w jej własnym interesie. W ogłoszeniu
nie podano ani nazwiska, ani żadnego adresu. W owym czasie zaczęłam pracować jako
guwernantka w domu pani Forrester i za jej radą podałam w kolumnie drobnych ogłoszeń mój
adres. Tego samego dnia nadeszło pocztą niewielkie tekturowe pudełko, zaadresowane do mnie,
zawierające ogromną, wspaniałą perłę. I ani słowa wyjaśnienia. Od tej pory, rok w rok, mniej
więcej o tej samej porze, nadchodziło pod moim adresem takie samo tekturowe pudełko z
podobną perłą — ale nigdy najmniejszej wzmianki o nadawcy. Rzeczoznawca uznał perły za
wyjątkowo piękne i cenne. Zresztą sami panowie mogą się o tym przekonać. Otworzyła płaskie
pudełko i pokazała nam sześć najpiękniejszych pereł, jakie kiedykolwiek zdarzyło mi się
widzieć.
— To bardzo ciekawe — zauważył Sherlock Holmes. — A czy spotkało panią jeszcze coś
szczególnego?
— Owszem, i to nie dalej jak dzisiaj. Dlatego właśnie przybiegłam do pana. Otrzymałam rano
ten list. Może zechce pan go przeczytać.
— Dziękuję — rzekł Holmes. — Poproszę także o kopertę. Znaczek ostemplowany: Londyn
S. W. Siódmy lipiec. Hm… W rogu odcisk męskiego palca, prawdopodobnie listonosza. Papier
wysokogatunkowy. Koperta zaś po sześć pensów paczka. Człowiek dziwnie dobierający
papeterię. śadnego adresu. „Proszę być dzisiaj o siódmej wieczorem pod trzecią kolumną licząc
od lewej strony, przed Lyceum Theatre. Jeżeli pani brak zaufania, proszę przyprowadzić dwóch
przyjaciół. Jest pani osobą pokrzywdzoną i sprawiedliwości powinno stać się zadość. Proszę nie
sprowadzać policji, bo jeśli pani to uczyni, wszystko przepadnie. Nieznany przyjaciel”. No, no,
doprawdy bardzo ładna maleńka zagadka. I co pani zamierza uczynić?
— Właśnie chciałam pana o to zapytać.
— Wobec tego, oczywiście, tam pójdziemy, pani i ja… no i doktor Watson, jako
najodpowiedniejszy do tego celu. Korespondent pani wspomina o dwóch przyjaciołach. Doktor
Watson i ja pracowaliśmy już wspólnie.
— Ale czy zechce pójść? — spytała z odcieniem prośby w głosie i wyrazie twarzy.
— Będę dumny i szczęśliwy — rzekłem gorąco — jeżeli okażę się pani w czymkolwiek
pomocny.
— Panowie jesteście bardzo dobrzy — odparła. — Prowadziłam samotny tryb życia i nie mam
właściwie żadnych przyjaciół, do których mogłabym się zwrócić. Przypuszczam, że wystarczy,
jeżeli zjawię się tutaj o szóstej, prawda?
— Ale już nie później — rzekł Holmes. — Aha, jeszcze jedno! Czy charakter pisma na
przesyłkach pereł jest identyczny z dzisiejszym listem?
— Mam je przy sobie — odpowiedziała wyjmując z torebki kilka kawałków papieru.
— Muszę przyznać, iż jest pani wzorem klientki. Posiada pani właściwą intuicję. No, ale
popatrzmy. — Z tymi słowy rozłożył papierki na stole i zaczął je porównywać.
— Charakter pisma jest zmieniony, z wyjątkiem listu — rzekł po chwili — nie może jednak
być żadnych wątpliwości co do autorstwa. Proszę się przyjrzeć temu nieopanowanemu
greckiemu „e”, jak ono wyskakuje! Albo ten zakrętas przy końcowym „s”. Niewątpliwie pisane
są jedną i tą samą ręką. Nie chcę budzić w pani płonnych nadziei, ale chciałbym wiedzieć, czy
istnieje jakieś podobieństwo między tym charakterem pisma a pismem pani ojca?
— Ani cienia podobieństwa…
— Spodziewałem się takiej odpowiedzi. Będziemy zatem oczekiwać pani o szóstej. Proszę
pozwolić, bym na razie zatrzymał te papiery. Będę mógł się tymczasem zapoznać trochę ze
sprawą. Jest dopiero pół do czwartej. Więc na razie do widzenia.
— Do widzenia!
Obdarzywszy nas obu jasnym, przyjacielskim spojrzeniem, panna Morstan ukryła z powrotem
pudełeczko z perłami w zanadrzu i szybko wyszła z pokoju. Stojąc przy oknie odprowadzałem ją
wzrokiem, gdy szła szparko ulicą, dopóki jej turbanik z białym piórkiem nie stał się maleńką
plamką wśród ciemnego tłumu.
— Cóż za czarująca osoba! — wykrzyknąłem odwracając się do mego towarzysza.
Holmes tymczasem znowu zapalił fajkę i przymknąwszy powieki odchylił się na oparcie
fotela.
— Tak sądzisz? — spytał leniwie. — Przyznam, że nie zauważyłem.
— E, bo ty doprawdy jesteś jak automat, maszyna do liczenia — wybuchnąłem. — Czasem
wydaje mi się, że jest w tobie coś zdecydowanie nieludzkiego.
Uśmiechnął się łagodnie.
— Najważniejsze jest — powiedział — nie pozwolić, aby czyjekolwiek zalety osobiste
wpływały na mój sąd. Każdy klient jest dla mnie po prostu jednostką, składową częścią
problemu. Czynniki emocjonalne źle wpływają na jasny tok rozumowania. Wierzaj mi,
najbardziej czarująca kobieta, jaką spotkałem w życiu, została potem powieszona, bo otruła troje
małych dzieci, aby uzyskać po nich premię asekuracyjną, zaś najbardziej odrażający z moich
znajomych jest zacnym filantropem, który wydał niemal ćwierć miliona funtów na biedaków
londyńskich.
— W tym przypadku jednakże…
— śadnych wyjątków! Wyjątki zaprzeczają regule. Czy miałeś kiedy okazję studiować
charakter człowieka na podstawie jego pisma? Co byś powiedział, na przykład, o piśmie tego
jegomościa?
— śe jest czytelne i regularne — odrzekłem. — To człowiek interesu o dość zdecydowanym
charakterze.
Holmes potrząsnął głową.
— Przyjrzyj się jego wysokim literom — powiedział. — Niewiele tylko górują nad innymi.
To „d” mogłoby doskonale ujść za „a”, a „l”, za „e”. Ludzie z charakterem zawsze silnie
wyróżniają wysokie litery, chociażby pisali nie wiem jak nieczytelnie. Jest jakieś wahanie w jego
„k”, a zarozumiałość w dużych literach. No, ale teraz wychodzę. Muszę zebrać jeszcze trochę
danych. Polecam ci tę książkę, jedną z najbardziej interesujących, jakie znam, „Męczeństwo
człowieka” Winwooda Reade. Wrócę za godzinę.
Zasiadłem przy oknie z książką w ręku, myślami jednak błądziłem daleko od śmiałych
wywodów autora. Miałem ustawicznie przed oczyma naszego gościa — jej uśmiech, głębokie,
bogate brzmienie głosu, dziwną tajemnicę, jaka oplatała jej życie. Jeżeli w chwili zaginięcia ojca
miała lat siedemnaście, teraz musi mieć dwadzieścia siedem. Uroczy wiek, gdy młodość traci już
swoją pewność siebie i spokojnieje trochę pod wpływem doświadczenia. W trakcie tych
rozważań opadły mnie wreszcie tak niebezpieczne myśli, że zerwałem się i usiadłszy przy biurku
zagłębiłem z furią w ostatni traktat o patologii. Cóż sobą przedstawiałem? Chirurg wojskowy ze
słabą nogą i jeszcze słabszym rachunkiem bankowym. Jak mogłem odważyć się na podobne
myśli? Ona była jednostką, składową częścią problemu — niczym więcej. Jeżeli moja przyszłość
rysuje się czarno, to z pewnością lepiej jest patrzeć w nią śmiało, po męsku, aniżeli starać się ją
rozjaśniać błędnymi ognikami wyobraźni.
III.
W POSZUKIWANIU KLUCZA ZAGADKI
Holmes wrócił dopiero o wpół do szóstej. Był rozpromieniony, skory do czynu i w
doskonałym usposobieniu. Nastrój podobny przychodził u niego bardzo często po
najczarniejszych okresach depresji.
— Cała ta sprawa nie bardzo jest tajemnicza — oświadczył biorąc z mych rąk filiżankę
herbaty. — Wszystkie fakty wskazują na jedno jedyne rozwiązanie.
— Co takiego? Czyżbyś już je znalazł?
— No, to może za wiele powiedziane… Po prostu odkryłem pewien ważny fakt. Fakt bardzo
ważny. Należy jednak dodać jeszcze pewne szczegóły. Stwierdziłem mianowicie, przerzucając
stare roczniki Timesa, że emerytowany major Sholto z Upper Norwood, stacjonowany ostatnio w
34 pułku piechoty bombajskiej, zmarł 28 kwietnia 1882 roku.
— Przepraszam bardzo, może ci się wydam tępy, ale doprawdy nie widzę, jaki związek…
— Nie widzisz? To zadziwiające. Popatrz na tę sprawę tak: kapitan Morstan znika. Jedyną
osobą, u której mógł być z wizytą, jest major Sholto. Ów zaprzecza, jakoby wiedział o obecności
Morstana w Londynie. Po czterech latach Sholto umiera. W tydzień po jego śmierci córka
kapitana otrzymuje wartościową przesyłkę. Przesyłki takie dostaje rok po roku, wreszcie
nadchodzi punkt kulminacyjny w postaci listu określającego ją jako istotę pokrzywdzoną. Jaka
inna krzywda mogła jej się stać poza tym, iż została pozbawiona ojca? I dlaczego podarunki
zaczynają nadchodzić natychmiast po śmierci majora? Nie ma innego wytłumaczenia jak to, że
jego spadkobierca wie coś o tej sprawie i pragnie wynagrodzić krzywdę. Czy masz jakąś inną
teorię, która uwzględniałaby te wszystkie okoliczności?
— Ale cóż za dziwne wynagradzanie krzywd! I jak niezwykle realizowane! A poza tym
dlaczego pisałby list teraz, nie sześć lat temu? List zawiera też wzmiankę o wymierzeniu
sprawiedliwości. Jakaż sprawiedliwość może jej zostać wymierzona? Trudno przypuszczać, że
jej ojciec jeszcze żyje. Poza tym zaś nie widzę, jaka mogła ją spotkać niesprawiedliwość.
— Są trudności, oczywiście, że są duże trudności — rzekł Sherlock zamyślony — ale nasza
dzisiejsza wycieczka je usunie. Oho, widzę, że zajechała dorożka panny Morstan. Jesteś gotów?
Jeżeli tak, to lepiej chodźmy od razu, bo już dość późno.
Wziąłem kapelusz i najgrubszą z moich lasek, zauważyłem jednak, że Holmes wyjął z
szuflady biurka rewolwer i wsunął go do kieszeni. Spodziewał się widać czegoś poważnego.
Panna Morstan siedziała otulona w ciemny płaszcz, a jej wrażliwa twarz, chociaż blada, wyrażała
opanowanie. Musiała jako kobieta odczuwać niepokój przed ową nocną wyprawą, lecz zdawała
się być zupełnie spokojna i chętnie udzieliła Holmesowi wszelkich dodatkowych wyjaśnień.
— Major Sholto był najbliższym przyjacielem mego ojca — rzekła. — Ojciec bardzo często
wspominał o nim w listach. Dowodzili oddziałami na Wyspach Andamańskich, tak że siłą rzeczy
wiele ze sobą przebywali Ale zapomniałabym… W biurku mego ojca znaleziono jakiś bardzo
dziwny dokument, którego nikt nie mógł zrozumieć. Nie przypuszczam, żeby miał jakiekolwiek
znaczenie, ale pomyślałam, że może zechce go pan zobaczyć, więc na wszelki wypadek mam go
ze sobą. Oto on. Holmes rozłożył papier i wyprostował starannie na kolanie. Potem bardzo
szczegółowo obejrzał przez podwójne szkło powiększające.
— Ten papier został wyprodukowany w Indiach — zauważył. — Przez pewien czas był
przybity do drewnianej tablicy. Rysunek wygląda na plan części jakiegoś dużego budynku o
licznych salach, korytarzach i przejściach. W jednym miejscu widnieje mały krzyżyk zrobiony
czerwonym atramentem, a nad nim „3.37 od lewej” nakreślone wyblakłym ołówkiem. W lewym
rogu widzę ciekawy hieroglif, przypominający cztery krzyżyki w jednym rzędzie, które stykają
się ramionami. Obok bardzo nieczytelnym i niewyrobionym charakterem napisane słowa „Znak
Czterech — Jonathan Small, Mahomet Singh, Abdullah Khan i Dost Akbar”. Nie, przyznaję, że
nie mam pojęcia, co to może mieć za związek z naszą sprawą. A jednak dokument ten
niewątpliwie posiada duże znaczenie. Przechowywano go starannie w portfelu, bo i jedna, i druga
strona są jednakowo czyste.
— Znaleziono go właśnie w portfelu ojca.
— Niech więc go pani nadal starannie przechowuje, bo może się okazać pomocny. Zaczynam
podejrzewać, że sprawa okaże się poważniejsza i delikatniejsza, niż mi się z początku wydawało.
Muszę zrewidować moje dotychczasowe wnioski.
Oparł się wygodnie i z jego ściągniętych brwi i zapatrzonych w przestrzeń oczu widać było, że
nad czymś głęboko myśli. Rozmawialiśmy z panną Morstan półgłosem o dzisiejszej ekspedycji i
jej ewentualnym wyniku, nasz towarzysz jednak zachował nieprzeniknioną rezerwę aż do końca
jazdy.
Zapadał wczesny wrześniowy wieczór, ale dzień był już od rana posępny i nad wielkim
miastem wisiała gęsta, wilgotna mgła. Brudnoszare chmury wisiały nad brudnymi ulicami. Na
Strandzie latarnie, słabo rozświetlające śliskie chodniki, wyglądały jak okrągłe plamy
rozproszonego światła. śółty blask z okien sklepów wlewał się smugami w wilgotne powietrze,
ukazując w nikłym migotliwym świetle tłum uliczny. Było, moim zdaniem, coś niesamowitego i
zjawiskowego w tej nie kończącej się procesji twarzy, co sunęły w wąskich słupach światła —
smutne i wesołe, wynędzniałe i pogodne. Na podobieństwo całego rodu ludzkiego uciekały z
ciemności w światło i znowu nikły w mroku. Nie ulegam łatwo nastrojom, ale ten smutny,
posępny jakiś wieczór, z perspektywą niecodziennego wydarzenia, ku któremu zmierzaliśmy,
rozstroił mi nerwy i przygnębił. Sądząc z zachowania panny Morstan i w jej duszy rodziły się
podobne uczucia. Jeden tylko Holmes mógł się wznieść ponad takie małostki. Trzymał na
kolanach otwarty notatnik i od czasu do czasu coś w nim kreślił w świetle latarki kieszonkowej.
Ludzie gromadzili się już tłumnie przy bocznych wejściach Lyceum Theatre. Przed wejściem
frontowym przesuwał się nieprzerwany strumień pojazdów i dorożek, wyrzucając co chwila
wyfraczonych panów i ubrylantowane damy. Ledwie zdołaliśmy podejść do trzeciej kolumny,
która była wyznaczonym miejscem spotkania, kiedy zbliżył się do nas drobny, ciemnowłosy,
żwawy człowieczek w stroju woźnicy.
— Czy panowie towarzyszą pannie Morstan? — spytał.
— Ja jestem panną Morstan, a ci dwaj panowie to moi przyjaciele — powiedziała.
Wbił w nas przenikliwe, pytające spojrzenie.
— Bardzo panią przepraszam — rzekł z uporem — polecono mi jednak wziąć od pani słowo,
że żaden z pani towarzyszy nie jest w policji.
— Daję panu słowo — odpowiedziała. Gwizdnął przenikliwie, a po chwili jakiś ulicznik
podjechał karetą i otworzył nam drzwiczki. Człowiek, który z nami rozmawiał, wsiadł na kozioł,
my zaś umieściliśmy się wewnątrz. Ledwie zasiedliśmy, woźnica zaciął konia i ruszyliśmy w
szalonym tempie przez zasnute mgłą ulice. Sytuacja wyglądała bardzo dziwnie. Jechaliśmy w
nieznane, w nieznanym celu. Albo chciano nas wywieść w pole — hipoteza nie do przyjęcia —
albo też mieliśmy podstawę przypuszczać, że z podróżą naszą wiążą się jakieś doniosłe
wydarzenia. W zachowaniu panny Morstan nie zaszły żadne zmiany — była nadal rezolutna i
opanowana. Usiłowałem rozweselić ją opowiadaniem mych przygód w Afganistanie, jednak
prawdę powiedziawszy sam byłem tak podniecony i zaciekawiony wynikiem podróży, że
mówiłem trochę bez związku. Do dnia dzisiejszego panna Morstan twierdzi, że opowiedziałem
jej wzruszającą historię o tym, jak wśród ciemnej nocy zajrzał do mego namiotu muszkiet i jak
do niego wystrzeliłem z młodego, dwulufowego tygryska. Początkowo wiedziałem, w jakim
kierunku zdążamy, wkrótce jednak — biorąc pod uwagę tempo jazdy, mgłę i moją słabą
znajomość Londynu — straciłem poczucie, gdzie jesteśmy, i wiedziałem tylko tyle, że gdzieś
bardzo daleko. Sherlock Holmes za to ani na chwilę nie stracił orientacji i wymieniał cicho
nazwy placów, ulic i krętych zaułków.
— Rochester Row — powiedział — a teraz Vincent Square. Teraz wjechaliśmy w Vauxhall
Bridge Road. Zdaje się, że zmierzamy ku Surrey. Tak, nie mylę się. Już jesteśmy na moście. Tam
w dole widać rzekę.
Rzeczywiście dojrzeliśmy Tamizę, a w jej szerokich, cichych wodach odbicia nadbrzeżnych
latarni.
Powóz jednak mknął dalej i niebawem znalazł się w labiryncie ulic po drugiej stronie rzeki.
— Wandsworth Road — mówił mój towarzysz — Priory Road, Larkhall Lane, Stockwell
Place, Robert Street, Coldharbour Lane. Zdaje się, że ta przygoda nie wiedzie nas w specjalnie
wytworne dzielnice.
Istotnie znaleźliśmy się w okolicy nieprzyjemnej i mało zachęcającej. Długie szeregi ponurych
domów z cegły rozjaśnione były jedynie mdłym światłem narożnych gospód. Potem zaczęły się
rzędy piętrowych will z małymi ogródkami, a dalej znowu nieskończenie długi rząd nowych
ceglanych budynków — potworne macki, wysunięte przez miasto — olbrzyma na prowincję.
Wreszcie powóz zajechał pod trzeci z wielkich nowych bloków. śaden z sąsiednich domów nie
wyglądał na zamieszkany, a i ten był równie ciemny jak one, z wyjątkiem nikłego światła
sączącego się z okna kuchennego. Kiedyśmy zastukali jednak, natychmiast otworzył nam drzwi
hinduski służący w żółtym turbanie i luźnej białej szacie, przepasanej żółtą szarfą. Ta orientalna
postać dziwnie jakoś nie pasowała do zwykłej klatki schodowej podrzędnego podmiejskiego
domu.
— Sahib oczekuje państwa — rzekł. Nim dokończył zdania, z wewnątrz domu rozległ się
wysoki, piskliwy głos:
— Wprowadź ich do mnie, khitmutgar — wołał — wprost tu do mnie.
IV.
OPOWIADANIE ŁYSEGO CZŁOWIEKA
Hindus prowadził nas nędznym, zwykłym korytarzem źle oświetlonym i jeszcze gorzej
umeblowanym, aż doszliśmy do drzwi po prawej stronie, które przed nami otworzył. Strumień
żółtawego światła padł na nas i w środku pokoju ujrzeliśmy małego człowieczka o bardzo długiej
głowie, otoczonej wianuszkiem rudych włosów tak, że naga błyszcząca czaszka wyrastała z nich
jak szczyt góry spośród sosen. Stał zacierając ręce, a rysy jego twarzy były w ustawicznym ruchu
— to się śmiał, to nachmurzał. Natura obdarzyła go obwisłą wargą i zbyt widocznym rzędem
żółtych, nieregularnych zębów, które starał się bez powodzenia ukryć przesuwając ciągle dłoń
przed dolną częścią twarzy. Mimo prawie kompletnej łysiny robił wrażenie człowieka młodego. I
rzeczywiście, rozpoczął dopiero trzydziesty rok życia.
— Sługa pani, panno Morstan — powtarzał cienkim, wysokim głosem. — Sługa panów…
Proszę wejść do mojego małego przybytku. Niewielki to pokój, ale umeblowany według mego
gustu. Oaza sztuki na pustyni południowego Londynu.
Zdumieliśmy się wszyscy na widok apartamentu, do którego nas zapraszał. Na tle tego
smutnego domu wyglądał on równie niezwykle, jak brylant najczystszej wody oprawiony w
mosiądz. Najwspanialsze, najbogatsze zasłony i makaty rozwieszone na ścianach odsłaniały tu i
ówdzie pięknie oprawny obraz lub wschodni wazon. Dywan w kolorze bursztynowo–czarnym
był tak miękki i puszysty, że nogi zagłębiały się w nim jak w grubym mchu. Dwie tygrysie skóry
rzucone na dywan podkreślały jeszcze wrażenie wschodniego przepychu, podobnie jak olbrzymie
nargile stojące na macie w rogu pokoju. Srebrna lampa w kształcie gołębicy na prawie
niewidocznym złotym drucie zwisała z sufitu. Paląc się, napełniała powietrze subtelnym
aromatem.
— Nazywam się Thaddeus Sholto — rzekł mały człowieczek, ciągle w podrygach i
uśmiechach. — A pani, naturalnie, jest panną Morstan? Ci panowie zaś…
— To jest pan Sherlock Holmes, a to doktor Watson.
— Doktor, o! — wykrzyknął podniecony. — Ma pan może ze sobą stetoskop? Czy mógłbym
pana poprosić… byłby pan może tak uprzejmy? Mam poważne obawy co do moich zastawek
sercowych. O aortę jestem spokojny, ale pragnąłbym posłyszeć pańską opinię o moich
zastawkach.
Wysłuchałem jego serca, jak o to prosił, nie mogłem jednak stwierdzić nic podejrzanego,
prócz tego, że musiał być w panicznym strachu, drżał bowiem od stóp do głów.
— Wszystko jest zupełnie normalne — orzekłem — nie ma żadnych powodów do obaw.
— Proszę darować mój niepokój — zwrócił się do panny Morstan — ale bardzo cierpię i już
od dawna miałem podejrzenie co do tych zastawek. To wspaniale, że moje obawy okazały się
płonne. Gdyby ojciec pani nie nadwerężał tak serca, żyłby do dzisiaj.
Z trudem opanowałem się, aby nie spoliczkować tego człowieka, tak byłem oburzony jego
nietaktownym, gruboskórnym wręcz odezwaniem się w sprawie tak niesłychanie delikatnej.
Panna Morstan usiadła z twarzą pobladłą jak papier.
— Byłam przekonana, że mój ojciec nie żyje — rzekła.
— Mogę pani udzielić wszelkich informacji — powiedział — a co więcej, mogę dać pani
zadośćuczynienie i zrobię to, chociażby mój brat Bartholomeus miał znowu jakieś sprzeciwy.
Bardzo się cieszę, że przyprowadziła pani przyjaciół jako eskortę, ale także jako świadków tego,
co mam zamiar zrobić i powiedzieć. We trzech potrafimy stawić czoło memu bratu
Bartholomeusowi. Ale nie dopuszczajmy żadnych postronnych ludzi, żadnej policji czy
urzędników. Wszystko możemy załatwić doskonale między sobą, bez zewnętrznych ingerencji.
Mój brat Bartholomeus niczego bardziej nie nienawidzi niż rozgłosu. Dobrze? Z tymi słowy
usiadł na niskiej kanapce i spojrzał na nas pytająco słabymi, wodnistoniebieskimi oczami.
— Jeżeli idzie o mnie — rzekł Holmes — cokolwiek by pan powiedział, zostanie tajemnicą.
Skinąłem głową na znak, że podzielam jego zdanie.
— No to doskonale! Doskonale! — powiedział. — Czy mogę poczęstować panią szklaneczką
chianti, panno Morstan? Albo tokaju? Nie uznaję innych win. Mogę otworzyć butelkę? Nie? No,
ale przypuszczam, że nie będą państwo mieli nic przeciwko balsamicznemu zapachowi
wschodniego tytoniu? Jestem trochę podenerwowany i uważam, że moja hookah to
nieporównany środek uspokajający.
Po tych słowach przyłożył świeczkę do wielkiej lulki i przez różaną wodę zaczął wesoło
bulgotać dym. Wszyscy troje siedzieliśmy wokoło, z głowami wysuniętymi naprzód, a
podbródkami opartymi na dłoniach, podczas gdy w środku dziwny, podrygujący mały
człowieczek o długiej, błyszczącej czaszce — niespokojnie pykał dym.
— Kiedy po raz pierwszy postanowiłem udzielić pani tych informacji — rzekł — mogłem
podać swój adres, bałem się jednak, że nie zastosuje się pani do mej prośby i przyprowadzi ze
sobą kogoś niepożądanego. Dlatego pozwoliłem sobie tak zaaranżować spotkanie, żeby mój
służący, Williams, przedtem panią zobaczył. Polegam całkowicie na jego zdaniu. Miał rozkaz
przerwać od razu całą sprawę, o ile by odniósł niekorzystne wrażenie. Proszę mi wybaczyć tę
ostrożność, jestem jednak człowiekiem o spokojnych, powiedzmy nawet, wyrafinowanych
upodobaniach i uważam, że nie ma nic bardziej nieestetycznego niż policjant. Mam jakąś
wrodzoną odrazę do wszelkich form grubego materializmu. Bardzo rzadko stykam się z
pospolitym tłumem. Jak państwo widzą, żyję tu w atmosferze pełnej elegancji. Mógłbym się
nazwać nawet mecenasem sztuki. To moja słabość. Ten krajobraz, na przykład, to autentyczny
Corot, a chociaż jakiś rzeczoznawca mógłby zakwestionować mego Salvatora Rosa, to jednak nie
może być żadnych wątpliwości, jeżeli chodzi o tego Bouguereau. Mam słabość do nowoczesnej
szkoły francuskiej.
— Bardzo pana przepraszam — wtrąciła panna Morstan — ale przybyłam tutaj na pańską
prośbę i miałam się czegoś dowiedzieć. Jest już bardzo późno i pragnęłabym, aby to spotkanie
możliwie jak najprędzej się skończyło.
— W najlepszym nawet wypadku musi nam to zabrać trochę czasu — odpowiedział — bo
bezwzględnie będziemy musieli pojechać do Norwood do mego brata Bartholomeusa. Wszyscy
musimy tam pojechać i starać się zwyciężyć w rozgrywce z bratem Bartholomeusem. Bardzo jest
zły na mnie, że poszedłem drogą, która moim zdaniem jest najwłaściwsza. Ostatniego wieczora
dosłownie się pokłóciliśmy! Trudno sobie państwu wyobrazić, jaki to okropny człowiek, kiedy
wpadnie w gniew.
— Jeżeli mamy jechać do Norwood, to byłoby dobrze gotować się już do drogi —
zauważyłem niepewnie.
Zaczął się śmiać tak, że aż uszy mu poczerwieniały.
— Nie na wiele by się to zdało — wykrzyknął wreszcie. — Nie mam pojęcia, co by
powiedział, gdybym mu tak państwa nagle sprowadził. Nie, nie, muszę was, moi państwo,
przedtem przygotować, uświadomić, jak wygląda tło całej sprawy. Przede wszystkim musicie
wiedzieć, że w całej tej historii są pewne punkty dla mnie samego niejasne. Mogę tylko
zilustrować wam fakty, tak jak sam je widzę.
Jak się państwo zapewne domyślają, major John Sholto, eks–oficer Armii Indyjskiej, był
moim ojcem. Przed mniej więcej jedenastu laty podał się do dymisji i zamieszkał w Pondicherry
Lodge w Upper Norwood. W Indiach mu powodziło się bardzo dobrze, tak iż przywiózł ze sobą
znaczną kwotę w gotówce, dużą kolekcję zbiorów hinduskich i kilkoro służby. Następnie kupił
dom i żył w luksusie. Poza mną i moim bratem — bliźniakiem, Bartholomeusem, nie miał więcej
dzieci. Doskonale pamiętam, jakie wrażenie wywołała w domu wieść o zniknięciu kapitana
Morstana. Czytaliśmy o tym w pismach, a wiedząc, że był przyjacielem ojca, otwarcie
dyskutowaliśmy nad tym w jego obecności. Często snuł z nami domysły, co się mogło stać z
kapitanem. Nigdy, na chwilę nawet, nie przyszło nam na myśl, że nosi taką tajemnicę we własnej
piersi i że on jeden na świecie wie, jaki los spotkał Artura Morstana. Wiedzieliśmy jednak, że
jakaś tajemnica otacza naszego ojca, że grozi mu jakieś konkretne niebezpieczeństwo. Bał się
wychodzić sam i jako dozorców w Pondicherry Lodge zatrudniał stale dwu byłych bokserów.
Williams, który państwa tutaj przywiózł, jest właśnie jednym z nich. To dawny mistrz Anglii w
wadze lekkiej. Ojciec nigdy nie zdradził się nam ze swych obaw, ale pamiętam, że miał bardzo
wyraźną odrazę do ludzi z drewnianą protezą zamiast nogi. Pewnego razu postrzelił nawet
człowieka o drewnianej nodze, który się potem okazał całkiem niewinnym domokrążcą
poszukującym zarobku. Trzeba było wówczas zapłacić poważne odszkodowanie, żeby
zatuszować sprawę. Obaj z bratem uważaliśmy to początkowo tylko za jakieś dziwactwo ojca,
wypadki późniejsze jednak przekonały nas, że rzecz miała się inaczej.
W początkach roku 1882 ojciec otrzymał list z Indii, który go ogromnie wzburzył. Czytając go
przy śniadaniu omal nie zemdlał i od tej pory chorował już do końca życia. Nigdy nie
dowiedzieliśmy się, co ten list zawierał, zdołałem tylko zauważyć, gdy ojciec trzymał go w ręku,
że był krótki i zabazgrany. Ojciec cierpiał od wielu lat na powiększenie śledziony, teraz jednak
stan jego raptownie się pogorszył i pod koniec kwietnia lekarze orzekli, że nie ma nadziei
utrzymania go przy życiu. Wówczas oświadczył, że pragnie zakomunikować nam swoje ostatnie
polecenia.
Kiedy weszliśmy do pokoju, był wsparty o poduszki i ciężko dyszał. Polecił nam zamknąć
drzwi na klucz i stanąć po obu stronach łóżka. Wtedy, pochwyciwszy nas za ręce, głosem
łamiącym się ze wzruszenia i bólu uczynił niezwykłe wyznanie. Postaram się oddać jego
słowami to, co nam wtedy powiedział:
„Jeden tylko ciężar mam na sumieniu w tej ostatniej chwili — zaczął. — To sposób, w jaki
postąpiłem z sierotą po Morstanie. Przeklęta chciwość, którą grzeszyłem przez całe życie,
spowodowała, że ukryłem przed nią należny jej skarb, bo co najmniej połowa jej przypadała. A
przecież sam też nie odniosłem stąd absolutnie żadnej korzyści, tak przeklętą rzeczą jest
skąpstwo! Już samo uczucie posiadania tak mnie upajało, że nie mógłbym podzielić się z
kimkolwiek. Czy widzicie ten różaniec wysadzany perłami tam, obok butelki z chininą? Nawet z
nim nie mogłem się rozstać, choć po to go wyjąłem, żeby jej oddać. Tak, wy, moi chłopcy,
musicie sierocie zwrócić należną jej część skarbu Agry. Nie czyńcie tego jednak teraz, dopóki
jeszcze żyję. Bywało przecież, że cięższą niż ta chorobę ten czy ów przeżył. Opowiem wam
teraz, w jaki sposób umarł Morstan — ciągnął ojciec. — Od wielu lat cierpiał na serce, ale
ukrywał to przed wszystkimi. Ja jeden o tym wiedziałem. Podczas naszego pobytu w Indiach,
dziwnym splotem okoliczności, weszliśmy w posiadanie znacznego skarbu. Przewiozłem go do
Anglii i tego samego wieczora, kiedy Morstan wrócił do kraju, zjawił się u mnie po należną mu
część. Przyszedł ze stacji piechotą. Wpuścił go do domu mój wierny Lal Chowdar, dziś już
nieżyjący. Przy podziale skarbu doszło między nami do nieporozumienia i wymiany ostrych
słów. Morstan zerwał się rozgniewany z krzesła, chwycił za serce, twarz mu pobladła i upadł w
tył uderzając głową o kant szkatułki ze skarbem. Nachyliwszy się nad nim stwierdziłem z
przerażeniem, że nie żyje. Długą chwilę siedziałem jak skamieniały, niepewny, co począć.
Pierwszym moim odruchem było oczywiście wezwać pomoc, zdałem sobie jednak sprawę, że
podejrzenie musi paść na mnie. Jego śmierć podczas sprzeczki, dziura w głowie — wszystko to
świadczyłoby przeciw mnie. Z drugiej zaś strony, gdyby doszło do urzędowego dochodzenia,
wyszłaby na jaw sprawa skarbu, do czego w żadnym razie nie chciałem dopuścić. Zapewnił
mnie, że żywa dusza nie wie, dokąd się udał po przyjeździe. Uznałem, iż nie ma najmniejszej
konieczności, aby się kiedykolwiek o tym dowiedziano. Rozmyślałem tak nad sytuacją, gdy
nagle podniósłszy wzrok zobaczyłem mego służącego, Lal Chowdara, w drzwiach, które za sobą
starannie zamknął. «Niech się pan nie obawia, sahib — rzekł. — Nikt nie potrzebuje wiedzieć, że
go pan zabił. Ukryjemy ciało i któż się wtedy dowie?» «Ale ja go nie zabiłem» —
wykrzyknąłem. Lal Chowdar uśmiechnął się tylko i potrząsnął głową. «Wszystko słyszałem,
sahibie. Słyszałem kłótnię i uderzenie, lecz moje wargi będą milczeć. Wszyscy już śpią w całym
domu. Usuńmy razem ciało». To wystarczyło, abym się zdecydował. Jeżeli mój własny służący
mi nie wierzy, jak zdołałbym przekonać dwunastu głupawych kupców, tworzących sąd
przysięgłych? Wraz z Lal Chowdarem zakopaliśmy ciało tej nocy, a po kilku dniach londyńskie
gazety szeroko omawiały tajemnicze zniknięcie kapitana Morstana. Z tego, com wam
opowiedział, sami się przekonacie, że trudno mnie potępiać. Przewinienie moje leży w tym, że
równocześnie z ciałem ukryliśmy też skarb i że zatrzymałem przy sobie część należną
Morstanowi. Pragnę obecnie, abyście krzywdę tę wynagrodzili. Przysuńcie bliżej uszy do mych
ust — skarb ukryty jest w…”
W tej samej chwili twarz ojca straszliwie się zmieniła — oczy patrzyły dziko, szczęka opadła i
zawołał głosem, którego nie zapomnę do końca życia: „Nie wpuszczajcie go!… Na litość boską,
nie wpuszczajcie go!…” Obaj z bratem skierowaliśmy wzrok ku oknu, w które wpatrywał się
ojciec. Z ciemności wynurzała się czyjaś twarz — widać było dokładnie, jak nos zbielał,
przyciśnięty do szyby. Była to twarz okolona brodą, zarośnięta, twarz o dzikich, okrutnych
oczach i wyrazie skoncentrowanej złości. Obaj skoczyliśmy do okna, ale postać już znikła. Kiedy
powróciliśmy do łóżka, głowa ojca opadła już na poduszki, a puls przestał bić.
Tej samej jeszcze nocy przeszukaliśmy starannie cały ogród, nie znaleźliśmy jednak żadnego
śladu intruza, z wyjątkiem odcisku stopy tuż pod samym oknem, na klombie. Gdyby nie ten ślad,
skłonni bylibyśmy uznać tę dziką, srogą twarz za wytwór naszej wyobraźni. Lecz niebawem
inne, jeszcze wyraźniejsze znaki dowiodły, że jakieś tajemne moce działają dokoła nas.
Następnego rana stwierdziliśmy, że okno w pokoju ojca jest otwarte, a wszystkie szuflady i
schowki skrzętnie przeszukane. Na piersiach zmarłego widniała kartka z nabazgranymi w
poprzek słowami: „Znak Czterech”. Co te słowa miały znaczyć i kto był tajemniczym gościem,
nie dowiedzieliśmy się nigdy. O ile zdołaliśmy stwierdzić, nic z rzeczy ojca nie brakowało, choć
wszystko zostało przeszukane. Obaj z bratem skojarzyliśmy oczywiście to dziwne wydarzenie ze
strachem, który całe życie prześladował naszego ojca — ale poza tym wszystko to jest dla nas
dalej zupełną tajemnicą.
Mały człowieczek przerwał na chwilę, aby zapalić na nowo swoją hookah, i jakiś czas pykał
zamyślony. Siedzieliśmy wszyscy w milczeniu, przejęci jego dziwnym opowiadaniem. Przy
krótkim opisie śmierci ojca panna Morstan śmiertelnie pobladła i miałem wrażenie, że zemdleje.
Opanowała się jednak po wypiciu szklanki wody, którą jej nalałem ze stojącej na pobliskim
stoliku karafki z weneckiego szkła. Sherlock Holmes siedział odchylony wygodnie na oparciu
fotela. Miał wygląd nieobecnego tu duchem, a błyszczące oczy przykrył powiekami. Patrząc tak
na niego nie mogłem się powstrzymać od refleksji, że nie dalej jak rano uskarżał się na
powszedniość życia. Oto wreszcie problem godny jego zdolności… Pan Thaddeus Sholto
popatrzył na nas z widoczną dumą, że jego opowiadanie tak nas poruszyło, potem zaś ciągnął
pykając z ogromnej fajki:
— Jak się państwo możecie domyślić, obaj z bratem byliśmy bardzo podekscytowani
wiadomością o skarbie. Tygodniami i miesiącami przekopywaliśmy cały ogród — wszystko
jednak nadaremnie. Do szału doprowadzała nas myśl, że w chwili śmierci miał na ustach
rozwiązanie zagadki. Wspaniałości skarbu mogliśmy się domyślać po różańcu, który był jego
cząstką. O ten właśnie różaniec pokłóciliśmy się z Bartholomeusem. Widać było, że perły są
niezwykle cenne, i mój brat nie miał chęci się z nimi rozstawać, gdyż, mówiąc szczerze,
odziedziczył po ojcu chciwość. Nadto był zdania, że jeżeli oddamy różaniec, narazimy się na
plotki, a w konsekwencji na kłopoty. Jedyną rzecz, jaką zdołałem wywalczyć, to to, że
odnalazłem adres panny Morstan i posyłałem jej w pewnych określonych odstępach czasu po
jednej perle, tak aby nigdy nie znalazła się w trudnościach materialnych.
— To było bardzo uprzejme — rzekła nasza towarzyszka poważnie. — Doprawdy, niezwykle
pięknie z pańskiej strony.
Mały człowieczek machnął przecząco ręką.
— Zawiadywaliśmy po prostu pani majątkiem — rzekł. — Takie było od początku moje
stanowisko, chociaż mój brat Bartholomeus niezupełnie je podzielał. Mieliśmy obaj dosyć
pieniędzy, nie pragnąłem mieć ich więcej. A poza tym byłoby w bardzo złym guście postępować
w taki obrzydliwy sposób w stosunku do młodej damy. „Le mauvais goût méne au crime” —
Francuzi bardzo to zręcznie ujęli. Różnica poglądów tak się między nami zaostrzyła, iż
postanowiłem się wyprowadzić i zamieszkać oddzielnie. Opuściłem więc Pondicherry Lodge
biorąc tylko mego starego khitmutgara i Williamsa. Aż tu wczoraj dowiaduję się o wydarzeniu
niezwykłej doniosłości: skarb został odkryty. Skomunikowałem się więc od razu z panną
Morstan i teraz nie pozostaje nam nic innego, jak udać się natychmiast do Norwood i domagać
się naszego udziału. Poinformowałem brata o tym zamierzeniu, tak że będziemy tam
oczekiwanymi, aczkolwiek może niezbyt pożądanymi gośćmi. Pan Thaddeus Sholto umilkł i
siedział wiercąc się niespokojnie na swej kanapce. Milczeliśmy wszyscy pogrążeni w myślach
nad nowym obrotem tej tajemniczej sprawy. Pierwszy Holmes skoczył na równe nogi.
— Postąpił pan od początku do końca bardzo dobrze — rzekł. — Niewykluczone, że
będziemy się mogli zrewanżować panu w pewnym nieznacznym stopniu, rzucając światło na
niektóre dotychczas nie jasne dla pana momenty. Ale, jak przed chwilą zauważyła panna
Morstan, robi się późno i najlepiej będzie, jeżeli od razu wyruszymy.
Nasz nowy znajomy zwinął niezwykle starannie rurkę swej fajki, wyjął spoza kotary bardzo
długi płaszcz przyozdobiony karakułowym kołnierzem i mankietami i zapiął go szczelnie pod
szyją, pomimo iż wieczór był parny. Uzupełnił ten strój króliczą czapką z wiszącymi
nausznikami, tak że widać było tylko jego ruchliwą, długą twarz.
— Jestem dość delikatnego zdrowia — tłumaczył, gdyśmy szli wzdłuż korytarza. — Muszę
dbać o nie jak najbardziej.
Powóz oczekiwał przed wejściem i widocznie wszystko było już z góry ułożone, gdyż skoro
tylko zajęliśmy miejsca, konie ruszyły szparko. Thaddeus Sholto mówił bez przerwy, a jego
piskliwy głos dominował nad turkotem kół.
— Bartholomeus to szczwany lis — zaczął. — Nie domyślą się państwo, jakim sposobem
wpadł na to, gdzie ukryty jest skarb. Doszedł do wniosku, że musi być ukryty gdzieś wewnątrz
domu. Porobił więc wszystkie pomiary z największą dokładnością. Między innymi wykrył, że
wysokość domu wynosi siedemdziesiąt cztery stopy, ale kiedy dodał wysokości poszczególnych
pięter i uwzględnił grubość stropów pomiędzy nimi — co do niej upewnił się borując dziury —
nie mógł doliczyć się więcej aniżeli siedemdziesiąt stóp. Z niezrozumiałych przyczyn brakło
czterech stóp. Skarb mógł się wobec tego mieścić wyłącznie na szczycie domu. Wybił więc w
suficie najwyższego pokoju dziurę i tam natrafił na małą, nie znaną nikomu, ukrytą mansardę,
pośrodku której, oparta na dwu krokwiach, stała szkatuła ze skarbem. Wyciągnął ją i zbadał.
Ocenia wartość znajdujących się w skrzyni klejnotów na co najmniej pół miliona funtów.
Usłyszawszy o tak olbrzymiej sumie spojrzeliśmy na siebie szeroko otwartymi oczami. Gdyby
się udało zabezpieczyć prawa panny Morstan, zmieniłaby się ona w jednej chwili ze skromnej
guwernantki w najbogatszą dziedziczkę Anglii. Rzecz prosta, prawdziwy przyjaciel powinien się
tylko cieszyć z takiej możliwości, jednakże, wstyd mi przyznać, egoizm zawładnął mną
całkowicie, a serce zaciążyło w piersi ołowiem. Zdołałem tylko wyjąknąć kilka bladych słów
gratulacji, po czym usiadłem ze zwieszoną głową, obojętny na gadaninę naszego nowego
znajomego. Był widocznie zdecydowanym hipochondrykiem i jak przez sen zdawałem sobie
sprawę, że zalewał mnie potokiem najróżnorodniejszych symptomów i błagał o informacje co do
składników i działania niezliczonych specyfików, z których kilka miał nawet w skórzanym
pudełeczku w kieszeni. Mam nadzieję, że nie zapamiętał rad udzielonych mu przeze mnie owego
wieczora. Holmes twierdzi, że słyszał, jak surowo ostrzegałem, żeby nie zażywał nigdy więcej
niż dwie krople oleju rycynowego, natomiast polecałem wielkie ilości strychniny jako środka
uspokajającego. Jakkolwiek było, z wielką ulgą poczułem, że powóz się zatrzymał, a woźnica
wyskoczył otworzyć drzwiczki. — Jesteśmy w Pondicherry Lodge — rzekł pan Thaddeus Sholto
pomagając pannie Morstan wysiąść.
V.
TRAGEDIA W PONDICHERRY LODGE
Dochodziła już prawie jedenasta, kiedy dobrnęliśmy do tego ostatniego etapu naszej
wieczornej przygody. Za nami pozostała wilgotna mgła wielkiego miasta i tu noc była zupełnie
pogodna. Z zachodu powiewał ciepły wiaterek, a ciężkie chmury przesuwały się powoli po
niebie, odsłaniając od czasu do czasu cienki sierp księżyca. Było dość jasno, mimo to Thaddeus
Sholto odczepił jedną z bocznych latarń powozu, żeby nam poświecić.
Dwór Pondicherry Lodge posiadał wkoło dość duży obszar gruntów. Otaczał je bardzo wysoki
kamienny mur, jeżący się na szczycie tłuczonym szkłem. Jedyne wejście stanowiła wąska,
żelazem okuta brama i do niej to zastukał nasz przewodnik w specjalny sposób, rat–rat, podobnie
jak stukają listonosze.
— Kto tam? — burkliwie spytał ktoś z wewnątrz.
— To ja, McMurdo. Mógłbyś już rozpoznawać mój sposób stukania.
Usłyszeliśmy gderliwy głos i brzęczenie kluczy. Drzwi otworzyły się ciężko i zobaczyliśmy
niskiego, barczystego człowieka, na którego twarz i mrugające, nieufne oczy padło żółte światło
naszej latami.
— To pan Thaddeus? — spytał. — Ale kto są ci inni ludzie? Mój pan nie wydał mi żadnych
poleceń co do tych osób.
— Nie, McMurdo? Dziwisz mnie, doprawdy… Wczoraj wieczorem zapowiedziałem bratu, że
przywiozę ze sobą kilku przyjaciół.
— Pan nasz nie wychodził dzisiaj z pokoju, proszę pana, i nie dał mi żadnych poleceń. A sam
pan wie dobrze, że muszę się ściśle trzymać rozkazów. Pana jednego mogę wpuścić, ale pańscy
przyjaciele muszą pozostać tam, gdzie stoją.
Była to nieoczekiwana przeszkoda. Thaddeus Sholto rozejrzał się wokoło, zdziwiony i
bezradny.
— To bardzo brzydko z twej strony — rzekł do dozorcy. — Jeżeli ja za nich gwarantuję,
powinno ci to wystarczyć. Jest tu przecież także i młoda dama. Nie możemy jej pozostawić o tej
godzinie na drodze.
— Bardzo mi przykro, proszę pana — odparł nieubłagany sługa. — Może to są pańscy
przyjaciele, ale niekoniecznie przyjaciele mojego pana. Dobrze mi płaci za pełnienie mych
obowiązków, więc chcę się z nich uczciwie wywiązać. Nie znam żadnego z pańskich towarzyszy.
— Ależ owszem, znasz — wykrzyknął Sherlock Holmes wesoło. — Nie sądzę, abyś mnie
zapomniał. Czy nie przypominasz sobie pewnego amatora, który walczył z tobą trzy rundy na
twoim benefisie u Alisona przed czterema laty?
— Czyżby pan Sherlock Holmes? — ryknął bokser. — Dalibóg, jak mogłem pana nie poznać?
Gdyby tak zamiast stać spokojnie podszedł pan do mnie i zamachnął mnie tym swoim lewym
sierpowym w szczęką, to poznałbym pana bez żadnego gadania… Oj, pan to zmarnował swój
talent, zupełnie zmarnował… Mógłby pan daleko zajść w naszym fachu.
— Widzisz, Watsonie, skoro wszystko inne mnie zawiedzie, pozostaje mi jeszcze jedna
naukowa kariera — rzekł Holmes ze śmiechem. — Jestem przekonany, że teraz nasz przyjaciel
nie zechce trzymać nas dłużej na chłodzie.
— Proszę wejść, proszę wejść, drogi panie, pan i pana przyjaciele — odpowiedział. — Bardzo
pana przepraszam — zwrócił się do Thaddeusa — ale mam ścisłe rozkazy. Musiałem poznać
pańskich przyjaciół, nim ich mogłem wpuścić.
Za bramą żwirowa ścieżka wiodła przez pusty, smutny ogród do ogromnego domu,
kwadratowego i pozbawionego wdzięku, który pogrążony był w całkowitym cieniu, z wyjątkiem
jednego okienka na strychu, oświetlonego promieniami księżyca. Rozmiary domu, jego ponurość
i śmiertelna cisza mroziły serce. Nawet Thaddeus Sholto czuł się nieswojo i latarnia, którą
trzymał w ręku, drżała i chwiała się na wszystkie strony.
— Nic nie rozumiem — rzekł. — Musiało zajść jakieś nieporozumienie. Wyraźnie
zapowiedziałem bratu, że przejedziemy, a tymczasem okno jego pokoju jest ciemne. Nie mam
pojęcia, jak to rozumieć?
— Czy zawsze ma zwyczaj tak strzec swojej posiadłości? — spytał Holmes.
— Tak, poszedł w ślady ojca. Trzeba państwu wiedzieć, że był ulubieńcem ojca i czasami
myślę, że ojciec musiał mu powiedzieć o wiele więcej aniżeli mnie. O, tam wyżej, gdzie pada
światło księżyca, jest jego pokój. Okno jest oświetlone, ale mam wrażenie, że nie z wewnątrz.
— Nie — potwierdził Holmes — ale za to widzę jakiś błysk światła tu, w małym okienku
obok drzwi.
— Ach, to pokój gospodyni, tam zawsze siedzi pani Bernstone. Ona będzie mogła udzielić
nam wyjaśnień. Może jednak zostaniecie państwo na chwilę tutaj, bo jeżeli wejdziemy wszyscy
razem, a ona nie jest uprzedzona o naszym przyjeździe, może się przestraszyć. O… ale cóż to
takiego?
Uniósł latarnię tak drżącą ręką, że światło zamigotało i zachybotało wokół nas. Panna Morstan
schwyciła moją dłoń i staliśmy tak wszyscy z mocno bijącymi sercami, nastawiając uszu. Z
wielkiego czarnego domu płynął poprzez ciszę nocy najsmutniejszy, najżałośniejszy z dźwięków
— przenikliwe, żałosne łkanie wystraszonej kobiety.
— To pani Bernstone — rzekł Sholto — jedyna kobieta w tym domu. Zaczekajcie państwo
tutaj, wrócę za chwilę.
Poszedł szybko do drzwi i zapukał w swój właściwy sposób. Ujrzeliśmy wysoką starą kobietę,
która go wpuściła i aż zachwiała się z radości na jego widok.
— Och, pan Thaddeus! Bardzo się cieszę, że pana widzę… Jak to dobrze, że pan przyjechał.
Słyszeliśmy jeszcze przez chwilę te radosne zapewnienia, dopóki głos nie ścichł za
zamkniętymi drzwiami. Przewodnik zostawił nam latarnię. Holmes uniósł ją powoli w górę,
rozglądając się dokoła, potem jął przypatrywać się domowi i rozrzuconym wszędzie wielkim
kupom gruzu i śmieci. Panna Morstan i ja staliśmy blisko siebie, a jej dłoń spoczywała w mojej.
Dziwnie subtelną rzeczą jest miłość… Oto staliśmy tu obok siebie, choć dnia tego widzieliśmy
się po raz pierwszy, choć nie wymieniliśmy dotąd ani jednego spojrzenia, ani jednego tkliwszego
słowa — a przecież teraz, w godzinie niepewności i trwogi nasze ręce instynktownie się
odnalazły. Potem wielekroć się nad tym zastanawiałem, wówczas jednak wydało mi się to
najnaturalniejszą rzeczą na świecie, a ona również — jak mi później często powtarzała —
instynktownie szukała we mnie opieki i oparcia. Staliśmy więc tak, trzymając się za ręce jak
dwoje dzieci, a w naszych sercach panował spokój mimo mroku i niepewności, które otaczały
nas zewsząd.
— Co za dziwne miejsce — rzekła rozglądając się wokoło.
— Wygląda tak, jak gdyby wszystkie krety z całej Anglii wyznaczyły sobie tutaj spotkanie.
Widziałem coś podobnego na zboczu wzgórza w pobliżu Ballarat, gdzie poszukiwacze złota zryli
cały teren.
— I z tego samego powodu — wtrącił Holmes —
są to bowiem ślady poszukiwaczy skarbu. Musisz pamiętać, że te poszukiwania trwają już od
sześciu lat: Nic więc dziwnego, że cały ogród tak wygląda. W tym momencie drzwi domu
otworzyły się raptownie i wybiegł z nich Thaddeus Sholto z rękami wyciągniętymi przed siebie i
wyrazem przerażenia w oczach.
— Jakieś nieszczęście musiało się wydarzyć Bartholomeusowi — krzyknął. — Boję się! Nie
mogę tego wytrzymać nerwowo!
Rzeczywiście bełkotał ze strachu, a jego nerwowa twarz okolona karakułowym kołnierzem
miała bezradny wyraz przestraszonego dziecka.
— Wejdźmy do domu — powiedział Holmes swym zwykłym, stanowczym tonem.
— O, tak, proszę — błagał Thaddeus Sholto — ja doprawdy nie czuję się na siłach, by coś
postanowić.
Poszliśmy za nim. Pokój gospodyni znajdował się po lewej stronie korytarza. Staruszka,
niespokojna i przerażona, przechadzała się po nim załamując ręce, ale widok panny Morstan jak
by wywarł na niej uspokajające wrażenie.
— Niech Bóg ma w swojej opiece pani słodką, spokojną twarzyczkę — zawołała z
histerycznym szlochem. — Widok pani działa na mnie jak balsam. Och, jaki okropny był ten
dzisiejszy dzień!
Nasza towarzyszka poklepała ją po chudych, spracowanych rękach, wymawiając jednocześnie
kilka serdecznych słów otuchy, co przywróciło pobladłym policzkom gospodyni naturalny kolor.
— Pan zamknął się na klucz i nie odpowiada na moje pytania — wyjaśniła. — Cały dzień
czekałam, aż mnie zawoła, bo często lubi być sam, ale godzinę temu zlękłam się, czy się coś
złego nie stało, więc poszłam na górę i zajrzałam przez dziurkę od klucza. Pan Thaddeus musi iść
na górę, musi pan sam iść i zobaczyć. Widywałam już pana Bartholomeusa w dobrych i złych
chwilach w ciągu tych dziesięciu lat, alem nigdy nie widziała, żeby miał taki wyraz twarzy…
Sherlock Holmes wziął lampę i skierował się pierwszy na górę, ponieważ Sholto szczękał
zębami ze strachu. Był tak wstrząśnięty, iż musiałem podeprzeć go ramieniem, bo kolana po
prostu się pod nim uginały. Holmes dwukrotnie wyciągał z kieszeni lupę i badał starannie jakieś
ślady, które mnie wydawały się tylko smugami kurzu na chodniku z włókna kokosowego, jakim
wyłożone były schody. Wchodził na górę wolno, krok za krokiem, trzymając lampę nisko i
rzucając baczne spojrzenia na lewo i na prawo. Panna Morstan została, aby dotrzymać
towarzystwa wystraszonej gospodyni.
Na drugim piętrze schody kończyły się dość długim prostym korytarzem. Prawą ścianę zdobił
wielki indyjski gobelin, po lewej zaś znajdowało się troje drzwi. Holmes posuwał się naprzód
powoli i metodycznie, my postępowaliśmy za nim krok w krok, a za nami kładły się na podłodze
nasze długie cienie. Dotarliśmy do trzecich drzwi. Holmes zapukał, a nie otrzymawszy
odpowiedzi, nacisnął klamkę. Drzwi jednak były zamknięte od wewnątrz, i to na duży, solidny
zamek, jak mogliśmy się przekonać, przysunąwszy blisko lampę.
Ponieważ klucz był przekręcony nieco w bok, nie zasłaniał całej dziurki. Sherlock Holmes
pochylił się ku niej, po czym natychmiast się wyprostował, głośno zaczerpnąwszy powietrza.
— To coś niesamowitego, Watsonie — rzekł zdradzając większe niż kiedykolwiek
poruszenie. — Popatrz sam!
Pochyliłem się ku dziurce od klucza i natychmiast cofnąłem się przerażony. Pokój zalany był
światłem księżyca i pełen jakiejś ruchomej, niewyraźnej jasności. Wpatrzona we mnie i jak by
zawieszona w powietrzu — gdyż wszystko pod nią było ciemne — widniała twarz zupełnie
podobna do twarzy naszego towarzysza, Thaddeusa. Ta sama wydłużona, błyszcząca czaszka, ten
sam wianuszek rudych włosów dokoła niej, ta sama anemiczna cera. Jednakże rysy twarzy
wykrzywiał okropny uśmiech, nienaturalny i nieruchomy, który w tym cichym i zalanym
księżycowym światłem pokoju był bardziej wstrząsający aniżeli jakieś ponure skrzywienie czy
grymas. Podobieństwo do naszego małego przyjaciela było tak uderzające, że obejrzałem się, aby
zobaczyć, czy istotnie jest z nami. Dopiero po chwili przypomniałem sobie jego słowa, że on i
Bartholomeus są bliźniakami.
— To okropne — rzekłem do Holmesa. — Co robić?
— Przede wszystkim musimy się tam dostać — odpowiedział i odsunąwszy się nieco runął
całym ciałem na drzwi.
Skrzypnęły, ugięły się, ale nie ustąpiły. Powtórnie rzuciliśmy się na nie i tym razem legły z
trzaskiem.
Znaleźliśmy się w pokoju Bartholomeusa Sholto. Pokój urządzony był jak laboratorium
chemiczne. Naprzeciw drzwi, pod ścianą, stały w dwóch rzędach butelki ze szklanymi korkami,
na stole zaś leżały w nieładzie palniki Bunsena, probówki i retorty. W rogach stały gąsiory z
kwasami oplecione wikliną. Jeden z nich widocznie przeciekał albo był nadtłuczony, wypływała
bowiem z niego struga ciemnego płynu, a powietrze przepełniał specyficzny, ostry,
przypominający dziegieć zapach. Z jednej strony pokoju pośród odpadków tynku i desek stała
drabinka, a nad nią widniał w suficie otwór dość duży, aby mógł się przezeń przedostać
człowiek. U podstawy drabinki leżał rzucony niedbale zwój liny.
Przy stole, w drewnianym fotelu, zwisał bezwładnie pan tego domostwa, z pochyloną na lewe
ramię głową i tym upiornym, zagadkowym grymasem na twarzy. Był zupełnie sztywny, zimny i
musiał nie żyć już od wielu godzin. Miałem wrażenie, jak gdyby nie tylko jego rysy, ale
wszystkie członki były powykrzywiane w najbardziej fantastyczny sposób. Obok ręki opartej na
stole leżał jakiś bardzo dziwny instrument — brązowy kij z twardego drzewa z kamienną główką
w kształcie toporka, niedbale przywiązaną zwykłym szpagatem, a obok kartka z notesu, na której
ktoś nagryzmolił kilka słów. Holmes spojrzał i podał mi papier.
— Zobacz — rzekł podnosząc znacząco brwi.
W migotliwym świetle lampy przeczytałem z dreszczem przerażenia: „Znak Czterech”.
— Co to wszystko ma znaczyć, na miłość boską? — spytałem.
— To oznacza morderstwo — odpowiedział pochylając się nad trupem. — Aha,
spodziewałem się tego! Popatrz!
Mówiąc to wskazał na coś, co tkwiło w skórze tuż nad uchem, a wyglądało na długi, czarny
kolec.
— To wygląda jak cierń — powiedziałem.
— Bo to właśnie jest cierń. Możesz go wyjąć, ostrożnie jednak, bo jest zatruty.
Wyjąłem cierń dwoma palcami. Dał się tak łatwo wyciągnąć, że prawie nie pozostawił po
sobie śladu. Jedynie maleńki krwawy punkcik wskazywał, gdzie było ukłucie.
— Wszystko to jest dla mnie nieprzeniknioną tajemnicą — powiedziałem. — Zamiast się
wyjaśnić, sprawa staje się coraz bardziej ciemna.
— Wprost przeciwnie — odpowiedział Holmes. — Z każdą chwilą się wyjaśnia. Brakuje mi
tylko kilku ogniw, aby cały łańcuch był gotów.
Od chwili gdy weszliśmy do pokoju, zapomnieliśmy prawie zupełnie, że jest z nami nasz
przewodnik. Ciągle jeszcze stał nieruchomo w drzwiach, przerażony, załamując ręce i jęcząc po
cichu. Nagle wybuchnął ostrym, przejmującym krzykiem:
— Skarb znikł! Ograbili go… Oto otwór w suficie, przez który wyciągnęliśmy szkatułkę. Sam
mu pomagałem. Byłem ostatnią osobą, która go widziała. Zastawiłem go tutaj wczoraj
wieczorem i słyszałem, jak zamykał drzwi na klucz, kiedy schodziłem po schodach.
— Która to mogła być godzina?
— Dziesiąta. A teraz on nie żyje i jak wezwiemy policję, to mnie będą podejrzewali o
morderstwo. O tak, jestem tego pewien. Ale panowie nie myślicie tak przecież? Nie możecie
przypuszczać, że to ja! Gdyby tak było, czyż sprowadzałbym was tutaj? O Boże mój, Boże… Ja
chyba zwariuję!
Potrząsał ramionami i tupał jak w napadzie szału.
— Nie ma pan powodu do obaw — rzekł łagodnie Holmes kładąc mu rękę na ramieniu. —
Proszę pójść za moją radą, pojechać na posterunek i zawiadomić policję. Niech im pan
zaproponuje wszelką pomoc ze swej strony. Zaczekamy tutaj na pański powrót.
Mały człowieczek, trochę zaskoczony, posłuchał rady i słyszeliśmy, jak chwiejnie zbiega po
ciemnych schodach.
VI.
SHERLOCK HOLMES ROZWIJA SWOJĄ TEORIĘ
No, drogi Watsonie — rzekł Holmes zacierając ręce — zdobyliśmy teraz pół godzinki dla
siebie. Wykorzystajmy ten czas. Jak ci powiedziałem, mam już prawie całe zagadnienie
rozwikłane, nie wolno nam jednak pobłądzić wskutek zbytniej pewności siebie. Chociaż sprawa
na oko wydaje się jasna, niewykluczone, że głębiej może się coś ukrywać.
— Jasna? — wykrzyknąłem.
— Oczywiście — odparł trochę z miną profesora w czasie wykładu klinicznego. — Usiądź
tam w kącie, żeby twoje ślady nie komplikowały obrazu. A teraz do roboty!
Po pierwsze: jakim sposobem ci ludzie się tutaj dostali i jak wyszli? Od wczoraj wieczorem
drzwi nie były otwierane. Ale co z oknem? — Przysunął lampę do okna robiąc pod nosem uwagi,
skierowane raczej do siebie aniżeli do mnie. Okno zaryglowane od wewnątrz, ramy solidne,
dostęp na dach niemożliwy. śadnych zawiasów z boku. Otwórzmy. śadnej rynny w pobliżu. A
jednak ten ktoś musiał wejść oknem. Poprzedniej nocy padał deszcz. Na parapecie odcisk
stopy… O, a tu okrągła błotnista plama, i tu znowu na podłodze, i jeszcze tu przy stole. Spójrz
no, Watsonie! Doprawdy, jest na co patrzeć!
Przyjrzałem się wyraźnym, okrągłym błotnistym plamom.
— To nie są ślady stóp — zauważyłem.
— To coś znacznie dla nas cenniejszego. To odcisk drewnianej protezy. O, widzisz, tu na
parapecie odcisk buta, ciężkiego buta z metalową podkówką, a obok ślad protezy.
— Człowiek o drewnianej nodze!
— Właśnie… Ale był tu jeszcze i ktoś inny, bardzo zręczny i zdolny sprzymierzeniec. Czy
potrafiłbyś wdrapać się po tej ścianie, doktorze?
Wychyliłem się przez otwarte okno. Księżyc ciągle jeszcze jasno oświetlał tę stronę domu.
Znajdowaliśmy się dobre sześćdziesiąt stóp nad ziemią i mimo że uważnie szukałem, nie udało
mi się zauważyć jakiegokolwiek oparcia dla nogi, żadnej szczeliny w murze.
— Zupełnie niemożliwe — odpowiedziałem.
— Niemożliwe bez pomocy. Przypuśćmy jednak, że masz pomocnika, który spuści ci tę
mocną, dobrą linę, leżącą tu w rogu i przymocuje jeden jej koniec do tego solidnego haka w
ścianie. Przypuszczam, że wówczas, gdybyś był człowiekiem czynu, potrafiłbyś wspiąć się w
górę nawet z protezą. Rzecz prosta, wróciłbyś tą samą drogą, a twój wspólnik wciągnąłby linę,
odwiązał z haka, zamknął okno, zaryglował je od wewnątrz i wreszcie wyszedł w ten sam
sposób, jak wszedł. Dodatkowo możemy jeszcze stwierdzić — mówił dalej, kręcąc w palcach
linę — że nasz drewnianonogi przyjaciel, choć doskonale potrafi się wspinać, nie jest
zawodowym marynarzem. Jego dłonie są niezupełnie stwardniałe. Za pomocą lupy wykryłem
kilka plamek krwi, zwłaszcza u końca liny, z czego wywnioskowałem, iż zsuwał się w dół z taką
szybkością, że zdarł sobie skórę z rąk.
— To wszystko bardzo pięknie — powiedziałem — ale sprawa wikła się coraz bardziej. Cóż
to za tajemniczy sprzymierzeniec? W jaki sposób dostał się do pokoju?
— Prawda, ten sprzymierzeniec! — powtórzył w zamyśleniu Holmes. — Są pewne ciekawe
momenty, jeżeli chodzi o niego. Nadaje on całej sprawie piętno niezwykłości. Powiedziałbym, że
ów sprzymierzeniec wprowadza nowe metody w historii zbrodni w naszym kraju, chociaż
podobne przypadki zdarzały się w Indiach i jeżeli pamięć mnie nie zawodzi, w Senegambii.
— Ale jakim sposobem się tu dostał? — powtórzyłem. — Drzwi są zamknięte na klucz,
dostępu do okna nie ma. Czyżby przez kominek.
— Już się zastanawiałem nad tą możliwością — odpowiedział — ale otwór jest na to zbyt
mały.
— Więc jak? — nalegałem.
— Widzę, że nie stosujesz mojej metody — rzekł potrząsając głową. — Ileż razy mówiłem ci,
że skoro wyeliminujesz rzeczy niemożliwe, to to, co pozostanie, chociaż nieprawdopodobne,
musi być prawdą? Wiemy, że nie mógł wejść ani przez drzwi, ani przez okno, ani przez kominek.
Wiemy te że nie mógł ukryć się przedtem w pokoju, gdyż nie ma tu żadnej odpowiedniej
kryjówki. Którędy więc mógł się zjawić?
— Przez dziurę w suficie — wykrzyknąłem.
— Oczywiście. Musiał tak zrobić. Jeśli zechcesz potrzymać lampę, obejmiemy naszymi
poszukiwaniami i ten pokoik na górze — ów schowek, w którym ukryty był skarb.
Wszedł na drabinkę i chwyciwszy się oburącz krokwi, wciągnął się na strych. Potem, leżąc na
brzuchu, sięgnął po lampę i przyświecał mi, gdy szedłem w jego ślady.
Pokój, w którym znaleźliśmy się teraz, miał rozmiary dziesięć na sześć stóp. Między
stanowiącymi podłogę krokwiami znajdowały się cienkie, pokryte tynkiem deski, tak że idąc
trzeba było przeskakiwać z belki na belkę. Sufit wznosił się ku górze i był najwidoczniej
wewnętrzną stroną dachu. Nie było tu ani jednego mebla, a nagromadzony od lat kurz i pył
pokrywał podłogę grubą warstwą.
— Oto masz — rzekł Sherlock Holmes naciskając ręką pochyły sufit. — To zapadnia
prowadząca na dach. A teraz opuszczam ją z powrotem i znów mamy tylko sufit. Tą drogą więc
dostał się Numer 1. Zobaczymy teraz, czy znajdziemy jeszcze jakieś ślady jego osoby.
Opuścił nieco lampę i wówczas spostrzegłem po raz drugi tego wieczora wyraz zdumienia na
jego twarzy. Gdym poszedł za jego spojrzeniem, przeszył mnie zimny dreszcz. Cała podłoga
usiana była gęsto śladami bosych nóg. Wyraźne, doskonale widoczne, kształtne ślady nóg, lecz
prawie o połowę mniejsze od stopy normalnego człowieka.
— Holmesie — szepnąłem przerażony — to dziecko dokonało tej okropnej zbrodni.
W jednej chwili odzyskał panowanie nad sobą.
— Przyznaję, że przez chwilę byłem także zaskoczony, sprawa jednak przedstawia się dość
prosto. Zawiodła mnie pamięć, w przeciwnym bowiem razie powinienem był to przewidzieć.
Niczego więcej tu nie znajdziemy. Schodźmy!
— Jaką masz teorię, jeżeli chodzi o te ślady? — spytałem skwapliwie, gdy znowu znaleźliśmy
się w dolnym pokoju.
— Drogi Watsonie, spróbuj sam przeprowadzić maleńką analizę — odpowiedział mój
przyjaciel z lekkim zniecierpliwieniem w głosie. — Znasz moje metody. Zastosuj je, a
porównanie naszych wyników będzie bardzo pouczające.
— Nie mogę wpaść absolutnie na żaden pomysł, który by wyjaśnił te fakty.
— Niebawem wszystko stanie się dla ciebie jasne — rzekł niedbale. — Zdaje się, iż poza tym
nie ma tu już nic ciekawego. Wolę jednak zobaczyć.
Wyciągnął lupę i kieszonkowy metr i czołgając się na kolanach mierzył, porównywał, badał
pochylając długi, cienki nos tuż nad podłogą, a jego podobne do ptasich, głęboko osadzone oczy
mocno błyszczały. Miał zwinne, ciche i ukradkowe ruchy psa gończego na tropie. Nie mogłem
powstrzymać się od myśli, jaki byłby z niego straszliwy przestępca, gdyby tak zwrócił swoją
energię i zdolności przeciwko prawu, a nie w jego obronie. Podczas poszukiwań ustawicznie coś
mruczał do siebie, aż w końcu wydał głośny okrzyk radości.
— Można powiedzieć, że mamy szczęście! Nie powinniśmy już teraz mieć żadnego kłopotu.
Numer 1 miał pecha, że wlazł w kreozot. Zauważ zarys jego małej stopy tu, obok tej cuchnącej
mazi. Widzisz? Gąsior trzasł i zawartość wyciekła…
— No to co z tego? — spytałem.
— To, że go mamy. Znam psa, który za tym zapachem pójdzie na koniec świata. Jeżeli sfora
potrafi wytropić śledzia ciągnionego przez całe hrabstwo, to co dopiero mówić o specjalnie
tresowanym psie, jeśli mu dasz tak gryzący zapach. To przypomina mi sumę w regule trzech.
Odpowiedź powinna nam dać… Ale hola! Otóż i oficjalni przedstawiciele prawa.
Z dołu słychać było gwar podniesionych głosów, ciężkie kroki i po chwili drzwi frontowe
zamknęły się z trzaskiem.
— Nim się tu zjawią — rzekł Holmes — dotknij ramienia tego biedaka, o potem połóż rękę na
jego nodze. Co odczujesz?
— Ze muskuły są twarde jak kamień — odpowiedziałem.
— Otóż właśnie… Znajdują się one w stanie niesłychanego skurczu, znacznie silniejszego niż
przy normalnym rigor mortis. Połączywszy to z wykrzywieniem twarzy, tym hipokratesowym
uśmiechem, względnie risus sardonicus, jak to się nazywało u dawnych autorów, jakąż byś
wyciągnął konkluzję?
— Śmierć spowodowana silnym roślinnym alkaloidem — odpowiedziałem — jakąś
substancją w rodzaju strychniny, wywołującą tężec.
— To przede wszystkim przyszło mi na myśl, gdy ujrzałem skurcz mięśni twarzy. Od razu
zacząłem szukać sposobu, w jaki trucizna została wprowadzona do organizmu. W twojej
obecności znalazłem cierń, lekko wbity lub wystrzelony w skórę. Zauważ dalej, że cierń wbity
został w część głowy zwróconą ku otworowi w suficie, jeżeli ten człowiek w fotelu siedział
prosto. A teraz przyjrzyj się temu cierniowi.
Wziąłem go ostrożnie w palce i zbliżyłem do światła. Był długi, ostry i czarny, a przy samym
końcu pokryty czymś w rodzaju glazury, jak gdyby nagumowany jakąś zaschniętą substancją.
Ostrze było zatemperowane i wyrównane nożem.
— Czy to cierń angielski? — spytał.
— Nie, z całą pewnością nie.
— Na podstawie wszystkich dotychczasowych danych powinieneś wywnioskować coś
konkretnego. Ale oto już mamy zawodowców, więc siły pomocnicze powinny się wycofać.
Gdy skończył te słowa, zbliżające się kroki zadudniły głośno po korytarzu i postawny, tęgi
mężczyzna w szarym garniturze wszedł ciężko do pokoju. Miał twarz dużą i czerwoną i wielkie
worki pod patrzącymi bacznie maleńkimi, mrugającymi oczkami. Tuż za nim postępował
umundurowany policjant, na końcu zaś ciągle jeszcze drżący Thaddeus Sholto.
— A to ładna sprawa — wykrzyknął pierwszy zduszonym, ochrypłym głosem. — Któż tu
jest? Cały ten dom roi się jak królicza jama!
— Chyba pan mnie sobie przypomina, panie Jones — powiedział spokojnie Holmes.
— Ależ oczywiście — sapał nowo przybyły. — To pan Sherlock Holmes, teoretyk. Jakżeż
mógłbym nie pamiętać? Nigdy nie zapomnę, jak pan nas wszystkich pouczał o przyczynach,
wnioskach i skutkach w tej aferze z klejnotami na Bishop’s Gate. Rzeczywiście, pchnął nas pan
wtedy na właściwy ślad, ale przyzna pan chyba, że to był raczej przysłowiowy łut szczęścia niż
istotna wnikliwość.
— Nie, po prostu wynik logicznego rozumowania.
— No, no, no… nie przesadzajmy. Nigdy nie należy się wstydzić prawdy. Ale co się tu stało?
Brzydka sprawa… Brzydka sprawa… Tutaj mamy do czynienia z nagimi faktami, tu nie ma
miejsca na żadne teorie. Co za szczęśliwy zbieg okoliczności, że właśnie znalazłem się w
Norwood w innej sprawie. Byłem akurat na stacji, kiedy mnie wezwano. Jak się panu zdaje, co
było przyczyną śmierci?
— Och, nie zamierzam tu wygłaszać żadnych teorii — odpowiedział sucho Holmes.
— No, nie… nie. Przecież nie przeczymy, że udaje się panu niekiedy trafić w sedno. Och,
Boże drogi! Podobno drzwi były zamknięte na klucz. Skradziono klejnoty wartości pół miliona.
A co z oknem?
— Było zamknięte, ale na parapecie są ślady.
— Dobrze, dobrze, jeżeli okno było zamknięte, to ślady nie mają nic do rzeczy. Przynajmniej
tak dyktuje zdrowy rozsądek. Ten człowiek mógł umrzeć na skutek jakiegoś ataku, ale znowu to
zniknięcie klejnotów! Ha, już mi coś świta! Miewam niekiedy takie objawienia. Wyjdźcie z
pokoju na chwilę, sierżancie i pan, panie Sholto. Pański przyjaciel może zostać. Co pan o tym
myśli, panie Holmes? Jak sam wyznał, Thaddeus Sholto spędził wczorajszy wieczór z bratem.
Brat ma jakiś atak, umiera, po czym nasz Sholto odchodzi sobie ze skarbem. No? I co pan na to?
— śe potem nieboszczyk bardzo roztropnie wstaje i zamyka drzwi na klucz od wewnątrz.
— Hm… Tak, rzeczywiście… to się nie bardzo zgadza. Kierujmy się rozsądkiem. Ten
Thaddeus Sholto był u brata, sam to przyznaje. Kłótnia między nimi miała miejsce. Tyle wiemy
na pewno. Brat nie żyje, a klejnoty znikły. I to także wiemy z całą pewnością. Od chwili wizyty
Thaddeusa nikt nie widział jego brata. Łóżko nie było posłane i nikt w nim nie spał. Thaddeus
jest najwidoczniej bardzo wzburzony. Powierzchowność ma — no, powiedzmy, mało atrakcyjną.
Jak pan widzi, snuję swą pajęczynę wokoło Thaddeusa. Sieć zaczyna się nad nim zamykać.
— Nie jest pan jeszcze zorientowany we wszystkich faktach — rzekł Holmes. — Ten kawałek
drzewa, moim zdaniem zatruty, tkwił w głowie zmarłego, gdzie jeszcze może pan dojrzeć ślad
ukłucia. Ta kartka z napisem, którą pan tu widzi, leżała na stole, a obok niej to dziwne,
zakończone kamienną głowicą narzędzie. Jak to wszystko pasuje do pana teorii?
— Potwierdza ją w całej rozciągłości — odpowiedział grubas pompatycznie. — Cały dom
pełen jest indyjskich różności. Thaddeus sam o tym wspomniał i jeżeli ta drzazga jest zatruta, to
on mógł się nią posłużyć do celów zbrodniczych równie dobrze, jak kto inny. Kartka to taki
hokus–pokus dla zamydlenia oczu. Jedynym zagadnieniem jest: jak się wydostał? Ach,
naturalnie… Oto dziura w suficie! Z dużą jak na swoją tuszę zręcznością wskoczył na drabinkę,
przecisnął się na stryszek i bezpośrednio potem usłyszeliśmy triumfalny okrzyk, że znalazł
wyjście na dach.
— I on może przypadkiem coś znaleźć — powiedział Holmes wzruszając ramionami. —
Miewa od czasu do czasu przebłyski rozsądku. Il n’y a pas des sots si incommodes que ceux qui
ont de l’esprit!
— No, widzicie! — zawołał Athelney Jones schodząc z powrotem na dół. — Koniec końców,
fakty są zawsze lepsze od teorii. Mój pogląd na sprawę się potwierdza. Na górze jest zapadnia
prowadząca na dach, i to nie domknięta.
— To ja ją otworzyłem.
— O, doprawdy? Więc pan to także zauważył? — Zdawał się trochę przygnębiony tym
odkryciem. — Wszystko jedno… ktokolwiek to pierwszy zauważył, wiemy już, jak nasz gość się
stąd wydostał. Sierżancie!
— Słucham — zabrzmiało z korytarza.
— Poproście pana Sholto, żeby tu przyszedł. Panie Sholto, obowiązkiem moim jest przestrzec
pana, że cokolwiek pan teraz powie, będzie mogło być użyte przeciwko panu. Aresztuję pana w
imieniu Królowej jako zamieszanego w sprawę zabójstwa pańskiego brata.
— No właśnie! Czy nie mówiłem? — krzyknął biedny człowieczek wyciągając do nas ręce i
spoglądając z rozpaczą to na jednego, to na drugiego.
— Niech się pan tym nie przejmuje, panie Sholto — rzekł Holmes. — Mogę wykazać pańską
niewinność…
— Proszę nie obiecywać za wiele, panie Teoretyku, proszę nie obiecywać — fuknął detektyw.
— Może to być twardszy orzech do zgryzienia, aniżeli się panu na oko zdaje.
— Nie tylko wykażę jego niewinność, panie Jones, ale uczynię panu podarek z nazwiska i
dokładnego rysopisu jednego z dwu ludzi, którzy byli w tym pokoju wczoraj wieczorem. Mam
wszelkie dane przypuszczać, że nazywa się Jonathan Small. To człowiek mało wykształcony,
ruchliwy, bez prawej nogi, zamiast której nosi drewnianą protezę, bardzo zniszczoną od strony
wewnętrznej. Podeszwa jego lewego buta jest chropowata, ma kwadratowy czub i żelazną
podkówkę dokoła obcasa. To człowiek w średnim wieku, mocno opalony i były więzień. Te kilka
wskazówek może być panu pomocne, jeżeli jeszcze dodamy fakt, że ma zdartą skórę z dłoni, zaś
drugi człowiek…
— Ach… drugi? — spytał Jones szyderczo, choć najwidoczniej nieco zbity z tropu
dokładnością tych informacji.
— To bardzo osobliwa postać — dokończył Sherlock Holmes obracając się na obcasie. —
Mam nadzieję, że niebawem uda mi się przedstawić panu tę parę. Słówko, Watsonie… Odciągnął
mnie w kierunku schodów.
— Całe to niespodziewane wydarzenie sprawiło, że zatraciliśmy właściwy cel naszej
wycieczki — rzekł.
— To samo sobie pomyślałem. Panna Morstan nie powinna przebywać tu dłużej.
— Słusznie. Musisz ją odwieźć do domu. Mieszka u pani Cecylii Forrester, w Lower
Camberwell, więc nawet niedaleko stąd. Zaczekam na ciebie tutaj… chyba że czujesz się zbyt
zmęczony…
— Nic podobnego. Nie wyobrażam sobie, żebym mógł wypocząć, nim dowiem się czegoś
więcej o tej fantastycznej sprawie. Widziałem już w życiu sporo, ale przyznaję, że te szybko
następujące po sobie dziwne fakty dzisiejszego wieczora wyraźnie nadszarpnęły mi nerwy. Mimo
to, kiedy już zaszliśmy tak daleko, chciałbym dobrnąć z tobą do końca.
— Twoja obecność będzie mi bardzo pomocna — odpowiedział. — Popracujemy nad tą
sprawą na własną rękę, a ten Jones niech sobie robi, co chce, i wymyśla nowe bzdurne teorie.
Gdy odwieziesz pannę Morstan, chciałbym, abyś wstąpił pod numer 3 na Pinchin Lane, tuż nad
brzegiem rzeki koło Lambeth. Trzeci dom na prawo należy do niejakiego Shermana, który trudni
się wypychaniem ptaków i zwierząt. W oknie zresztą zobaczysz wypchaną wydrę z młodym
królikiem w zębach. Wywołaj Shermana, pozdrów go ode mnie i powiedz, że potrzebny mi jest
Toby, i to zaraz. Przywieziesz go ze sobą.
— Przypuszczalnie chodzi ci o psa?
— Tak, to przedziwny kundel o niebywałym węchu. Bardziej sobie cenię pomoc Toby’ego niż
całej londyńskiej policji.
— Z pewnością go przywiozę — obiecałem. — Teraz jest pierwsza. Jeżeli zdołam gdzieś
zmienić konia, mógłbym tu być z powrotem przed trzecią.
— Ja tymczasem — rzekł Holmes — zobaczę, czego będę się mógł dowiedzieć od pani
Bernstone i hinduskiego służącego, który jak mi powiedział Sholto, sypia na strychu. Następnie
przestudiuję metody wielkiego Jonesa i posłucham jego mało subtelnych sarkazmów. Wir sind
gewohnt, dass die Menschen verhöhnen, was sie nicht verstehen . Goethe zawsze wyraża się
jędrnie.
VII.
EPIZOD Z BECZKĄ
Policja przyjechała dorożką, którą teraz odwiozłem pannę Morstan do domu. Zwyczajem
kobiet o anielskim sercu potrafiła tak długo zachować spokojną twarz wśród nieszczęścia, jak
długo zachodziła potrzeba podtrzymywania na duchu kogoś słabszego. Znalazłem ją więc
spokojną i pogodną u boku przestraszonej gospodyni Bartholomeusa. Za to w dorożce najpierw
zemdlała, a potem wybuchnęła gwałtownym szlochem — tak nią wstrząsnęły przygody tej nocy.
Powiedziała mi kiedyś później, że w czasie tej jazdy wydałem się jej człowiekiem chłodnym i
obojętnym. Nie mogła domyślić się walki, jaka się toczyła we mnie, i wysiłku, z jakim
poskramiałem swe uczucia. Moje uczucie biegło ku niej — tak jak wtedy w ogrodzie, gdy ręce
nasze się spotkały. W ciągu długich lat konwencjonalnej znajomości nie byłbym w stanie poznać
jej anielskiego, dzielnego serca aniżeli w jeden jedyny wieczór tych zdumiewających wydarzeń.
Lecz dwa względy kierowały mną, gdy nakazałem ustom milczenie: była słaba, bezbronna i
roztrzęsiona nerwowo. Nieuczciwością byłoby z mojej strony narzucać się jej w takiej chwili z
uczuciami. Co gorsza, była osobą bogatą. O ile poszukiwania Holmesa dadzą pozytywny rezultat,
stanie się posażną dziedziczką. Czy byłoby uczciwe i zgodne z honorem, aby ubogi lekarz
wykorzystywał sytuację, w której się przypadkowo znalazł? Czy nie miałaby prawa uważać mnie
za zwykłego łowcę posagów? Nie mogłem ryzykować, żeby tego rodzaju podejrzenie chociaż na
chwilę zaświtało w jej mózgu. Skarb Agry piętrzył się między nami jak niepokonana przeszkoda.
Była prawie druga, gdy dotarliśmy do mieszkania pani Forrester. Służba już od wielu godzin
udała się na spoczynek, ale pani Forrester tak była zaciekawiona dziwnym listem, jaki otrzymała
panna Morstan, że jeszcze się nie położyła i czekała na jej powrót. Sama otworzyła nam drzwi.
Była to kobieta w średnim wieku, pełna wdzięku i z prawdziwą radością zobaczyłem, jak
serdecznie opasała ramieniem kibić panny Morstan i jakim macierzyńskim tonem ją powitała.
Czuło się wyraźnie, że panna Morstan nie jest tu tylko płatną pracownicą, ale i szczerze cenioną
przyjaciółką. Gdy zostałem przedstawiony, pani Forrester serdecznie zapraszała, bym wszedł i
opowiedział szczegółowo przygody dzisiejszego wieczoru. Wytłumaczyłem się jednak ważnym
poleceniem i obiecałem solennie, że odwiedzę je później i opowiem o dalszym rozwoju sprawy.
Dorożka ruszyła sprzed domu, a ja spojrzałem raz jeszcze za siebie i na zawsze pozostanie mi w
oczach ta mała grupka na schodach — dwie wdzięczne, splecione ramionami postacie w
półotwartych drzwiach, światło padające z hallu przez kolorowe szybki, barometr i błyszczące
pręty, które przytrzymywały chodnik. Jakże kojąco działał ten przelotny rzut oka na spokojny
angielski dom wśród tej tajemniczej i niesamowitej sprawy, którą byliśmy zaprzątnięci.
A im bardziej się nad wszystkim zastanawiałem, tym bardziej tajemniczo i niesamowicie
rysowała się ona przede mną. Trzęsąc się w dorożce po cichych, oświetlonych gazem uliczkach,
rozpamiętywałem cały łańcuch dziwnych wydarzeń. A więc najpierw zasadniczy problem. Ten
był zupełnie wyraźny. Śmierć kapitana Morstana, przesyłka pereł, ogłoszenie, list — wszystko
zupełnie jasne, ale wiodące do głębszej jeszcze i znacznie tragiczniejszej tajemnicy. Skarb z
Indii, zagadkowy plan znaleziony wśród rzeczy Morstana, dziwna scena, jaka się rozegrała tuż
przed śmiercią majora Sholto, odnalezienie skarbu, po którym natychmiast nastąpiła śmierć
znalazcy, przedziwne okoliczności towarzyszące zbrodni, ślady stóp, niezwykła broń, słowa
nabazgrane na kartce, identyczne ze słowami na planie kapitana — oto cały labirynt, w którym
człowiek mniej utalentowany niż mój przyjaciel zgubiłby się niezawodnie.
Pinchin Lane była rzędem obdrapanych dwupiętrowych domków z surowej cegły. Musiałem
kilka razy zapukać pod numer trzeci, zanim ktoś się odezwał. Wreszcie jednak za zapuszczonymi
roletami mignęło światło, a w górnym oknie ukazała się czyjaś twarz.
— Idź precz, pijany włóczęgo — zawołał jej właściciel. — Jeżeli nie przestaniesz robić
hałasu, otworzę drzwi psiarni i wypuszczę na ciebie wszystkie czterdzieści trzy psy, jakie mam.
— Niech pan wypuści tylko jednego z nich, a cel mój zostanie osiągnięty — odpowiedziałem.
— Wynoś się — krzyczał głos z okna — jak mi Bóg miły, mam tutaj w torbie żmiję i zaraz
spuszczę ci ją na głowę, jeżeli nie przestaniesz.
— Ale kiedy ja potrzebuję psa — odkrzyknąłem w górę.
— Nie kłóć się ze mną — wrzasnął pan Sherman. — Uważaj dobrze, liczę do trzech, a potem
rzucam żmiję.
— Pan Sherlock Holmes… — zacząłem tylko, słowa te miały jednak widocznie jakąś
magiczną siłę, bo okno natychmiast się zamknęło, a po chwili drzwi domu odryglowano i
otworzono. Pan Sherman był chudym, wysokim starcem o przygarbionych plecach, żylastej szyi i
oczach ukrytych za niebieskimi szkłami.
— Przyjaciel pana Sherlocka Holmesa jest tu zawsze mile widziany — rzekł. — Proszę, niech
pan wejdzie. Niech pan uważa na tego borsuka, bo gryzie. Ach, brzydalu jeden… ostrzysz sobie
zęby na tego pana?
Słowa te skierował do zwierzaka, który właśnie wysuwał przez pręty klatki swą złośliwą
mordkę o czerwonych oczach.
— Proszę nie zwracać uwagi, to nie żmija, tylko padalec, więc pozwalam mu łazić po
mieszkaniu i tępić owady. Niech mi pan nie bierze za złe, że byłem może trochę niegrzeczny
początkowo, ale to dlatego, że wciąż dokuczają mi dzieci, coraz to przychodzą i stukają do drzwi.
Czego sobie życzy pan Holmes, proszę pana?
— Chce jednego z pańskich psów.
— Aha, pewno chodzi o Toby’ego,
— Tak, tak, to miał być Toby.
— Toby zajmuje numer siedem, tutaj na lewo.
Ze świecą w ręku ruszył powoli naprzód wśród swojej dziwacznej zwierzęcej rodziny. W
niepewnym, migotliwym świetle widziałem wszędzie błyszczące oczy, wpatrzone w nas ze
wszystkich zakamarków mieszkania. Nawet krokwie obsiadły różne zaspane ptaki, które leniwie
przestępowały z nogi na nogę, zbudzone naszą rozmową.
Okazało się, że Toby to brzydkie, długowłose i kłapouche stworzenie — trochę spaniel, trochę
legawiec, a najbardziej kundel w brązowe i białe łaty, o niezgrabnym, kaczkowatym chodzie. Po
krótkiej chwili wahania przyjął ode mnie kawałek cukru, który dostałem od starego zoologa, a
kiedyśmy się w ten sposób zaznajomili, poszedł ze mną bez sprzeciwu. Biła właśnie trzecia na
zegarze, gdy znalazłem się z powrotem w Pondichery Lodge. Eks–bokser McMurdo został
tymczasem aresztowany jako zaplątany w zabójstwo i w towarzystwie pana Sholto odmaszerował
na posterunek policji. Bramy strzegło dwu policjantów, skoro jednak wymieniłem nazwisko
detektywa, przepuścili mnie razem z psem.
Holmes stał na progu z rękami w kieszeniach, pykając fajkę.
— Aha, masz go — powiedział — dobry piesek, dobry… Athelney Jones poszedł sobie.
Odkąd odjechałeś, byliśmy tu świadkami jego niesłychanie energicznej działalności.
Zaaresztował nie tylko naszego przyjaciela, Thaddeusa, ale także odźwiernego, gospodynię i
hinduskiego służącego. Poza jednym sierżantem na piętrze i nami nie ma w domu żywego ducha.
Zostaw psa tutaj i chodź ze mną na górę.
Przywiązawszy Toby ego w hallu do nogi stołu, poszliśmy na górę. Pokój wyglądał tak samo
jak poprzednio, z tą różnicą, że ciało przykryto prześcieradłem. Znudzony policjant tkwił w
kącie.
— Niech mi pan pożyczy swojej latarki, sierżancie — rzekł mój towarzysz. — Uczep mi ją na
szyi tak, żeby wisiała z przodu. Dziękuję. Teraz muszę zdjąć buty i skarpetki. Zabierz je ze sobą
na dół, Watsonie. Zamierzam zrobić małą wspinaczkę. I umaczaj moją chusteczkę w kreozocie.
Wystarczy. A teraz chodź ze mną na chwilę na strych.
Przecisnęliśmy się przez dziurę. Holmes jeszcze raz oświetlił ślady stóp odciśnięte w kurzu.
— Zwróć specjalną uwagę na te ślady — rzekł. — Czy zauważyłeś w nich coś szczególnego?
— Chyba to, że pozostawiło je dziecko albo jakaś drobna kobieta — odpowiedziałem.
— Nie, myślę o czymś innym, nie o wielkości. Nic cię w nich nie uderza?
— Zdaje mi się, że nie różnią się niczym od innych.
— Nic podobnego. Spójrz uważnie. Oto odcisk prawej stopy. Teraz ja postawię swoją nogę
obok. Czy widzisz jakąś zasadniczą różnicę?
— Palce twojej stopy przylegają ściśle do siebie, natomiast ten drugi ślad ma każdy palec
sterczący oddzielnie.
— O, właśnie. W tym rzecz. Zapamiętaj to sobie.
A teraz, czy nie zechciałbyś podejść do okna i powąchać framugi? Ja zostanę tu, gdzie jestem,
bo mam tę chusteczkę w ręku.
Zrobiłem, jak chciał, i od razu poczułem silny zapach jakby dziegciu.
— Tu właśnie postawił nogę wychodząc. Jeżeli t y możesz natrafić na jego ślad, to mam
wrażenie, że Toby nie będzie miał najmniejszych trudności. A teraz pobiegnij szybko na dół,
odwiąż psa i oczekuj występu Blondina.
Zanim zeszedłem na dół, Sherlock Holmes był już na dachu, i widziałem, jak pełza wolno
wzdłuż okapu, podobny do ogromnego robaczka świętojańskiego. Straciłem go po chwili z oczu
— potem znowu wyłonił się na krótko spoza grupy kominów i jeszcze raz zniknął po przeciwnej
stronie. Gdy okrążyłem dom, siedział już na narożnym okapie.
— Czy to ty, Watsonie? — krzyknął.
— Tak.
— To właśnie miejsce, którego szukałem. Co to za jakiś ciemny przedmiot tam na dole?
— Beczka z wodą.
— Przykryta?
— Tak.
— Ani śladu drabiny?
— Nie.
— Niech diabli wezmą tego gościa! To karkołomne miejsce. Powinienem jednak zejść stąd na
dół, jeżeli on umiał się tu wdrapać. Rynna wydaje się dość solidna… no, jakoś idzie. Usłyszałem
suwanie bosych stóp i światło latarki zaczęło zjeżdżać w dół. Potem Holmes lekko zeskoczył na
beczkę, a z beczki na ziemię.
— Wcale nie było trudno iść w jego ślady — rzekł wciągając skarpetki i buty — bo dachówki
były wszędzie obluźnione. Popatrz, co zgubił w pośpiechu. Potwierdza to w zupełności moją
diagnozę, mówiąc waszym doktorskim stylem.
Przedmiot, który mi pokazał, była to mała torebka czy sakiewka z różnokolorowej trawy,
ozdobiona kilkoma jaskrawymi paciorkami. Wielkością i kształtem przypominała papierośnicę.
Wewnątrz znajdowało się pół tuzina kolców z ciemnego drzewa zaostrzonych na jednym, a
zaokrąglonych na drugim końcu, takich jak ten, który tkwił w głowie Bartholomeusa Sholto.
— To diabelska broń — rzekł Holmes — uważaj, żebyś się nie ukłuł. Jestem zachwycony
moim znaleziskiem, bo wszystko przemawia za tym, że tyle tylko kolców posiadał. Tym samym
zmniejsza się obawa, że któryś z nas znajdzie coś takiego we własnej skórze. Jeżeli idzie o mnie,
wolałbym raczej mieć do czynienia z kulką Martiniego. Czy czujesz się na siłach odbyć jeszcze
sześciomilowy spacer, Watsonie?
— Oczywiście.
— Twoja noga wytrzyma taki marsz?
— O, z pewnością.
— Do nogi, piesku… Dobry, stary Toby. Powąchaj to, powąchaj, Toby. — Mówiąc to
podsunął psu pod nos chusteczkę umaczaną w kreozocie. Pies stał na rozkraczonych szeroko
włochatych nogach i potrząsał komicznym czubkiem na głowie — zupełnie jak jakiś znawca win
delektujący się zapachem najwyszukańszego rocznika. Następnie Holmes wyrzucił chusteczkę,
przywiązał do obroży kundla mocną linkę i podprowadził go do beczki. Zwierzak natychmiast
wybuchnął gwałtownym, namiętnym ujadaniem i z nosem przy ziemi i zadartym ogonem rzucił
się za śladem tak gwałtownie, że linka mocno się napięła, my zaś ledwie mogliśmy za nim
nadążyć.
Zaczęło się powoli rozwidniać i mogliśmy już coś niecoś rozróżnić w chłodnej, szarej
poświacie. Za nami, smutny i opuszczony, wznosił się kwadratowy masyw domu o czarnych,
pustych oknach i wysokich nagich ścianach. Droga nasza wiodła w poprzek przez ogród, to
znaczy pośród rowów i dołów, którymi był poprzecinany. Całe to miejsce, z rozrzuconymi
bezładnie kupami śmieci i dziko rosnącymi krzakami, miało wygląd zaniedbany, niesamowity i
harmonizowało z tragedią, jaka się tu rozegrała.
Po dojściu do muru ogradzającego posiadłość, Toby jął rwać wzdłuż niego skomląc
przejmująco i wreszcie zatrzymał się w rogu osłoniętym koronami młodej brzozy. W miejscu,
gdzie stykały się ze sobą dwie ściany, kilka cegieł było wyjętych, a powstałe w ten sposób szpary
najwidoczniej nieraz już służyły jako drabina, bo były mocno wydeptane. Holmes wdrapał się na
mur i wziąwszy psa ode mnie, spuścił go na drugą stronę.
— Widzę tutaj ślad ręki naszego drewnianonogiego — posiedział, kiedy się wdrapałem i
usiadłem przy nim. — Zauważ tę lekką smugę krwi na białym tynku. Co za szczęście, że od
wczoraj nie padał duży deszcz. Mimo że wyprzedzili nas o jakieś dwadzieścia osiem godzin,
zapach dziegciu nie ulotnił się jeszcze.
Przyznaję, że sam zapatrywałem się na tę sprawę sceptycznie, biorąc pod uwagę ogromny
ruch kołowy na tej londyńskiej drodze. Jednakże obawy moje okazały się płonne. Toby ani się
nie zawahał, ani nie zatrzymał, lecz biegł dalej szparko swoim zabawnym, kaczym kroczkiem.
Najwidoczniej woń kreozotu dominowała nad wszelkimi innymi.
— Nie wyobrażaj sobie — rzekł Holmes — iż liczę na powodzenie tylko dzięki przypadkowi,
że jeden z tych typów wdepnął w kreozot. Posiadam jeszcze inne dane, które by mi pozwoliły i
tak ich odnaleźć. Ta droga jest jednak najłatwiejsza, a ponieważ los mnie na nią naprowadził,
byłbym głupcem, gdybym jej nie wykorzystał. Gdyby nie ten bardzo wyraźny ślad, mógłbym
pewnie uzyskać duży rozgłos dzięki tej całej sprawie, ponieważ problem zapowiadał się jako
ciekawa, zupełnie intelektualna zagadka.
— Rozgłosu masz aż nadto — odpowiedziałem. — Zapewniam cię, Holmesie, że podziwiam
metody, jakimi doszedłeś do swych dotychczasowych wyników, bardziej może aniżeli wtedy,
gdy zajmowałeś się morderstwem Jeffersona Hope. Ta sprawa wydaje mi się cięższa, jeszcze
bardziej niewytłumaczalna! Jak na przykład mogłeś z taką dokładnością opisać człowieka z
drewnianą nogą?
— Phi, mój drogi… Nic prostszego pod słońcem… Nie chcę zgrywać się przed tobą, wszystko
bowiem jest jasne. Dwaj oficerowie, którym powierzono straż nad więźniami, dowiadują się o
ukrytym skarbie. Pewien Anglik, Jonathan Small, sporządza dla nich plan. Przypominasz sobie
przecież, że widzieliśmy to nazwisko na rysunku znajdującym się w posiadaniu Morstana.
Podpisany jest imieniem Smalla i jego towarzyszy — tym „Znakiem Czterech”, jak to
dramatycznie nazwał. Przy pomocy owego planu oficerowie, a może jeden z nich, odnajdują
skarb i przewożą do Anglii, nie wypełniwszy — jak przypuszczam — jakiegoś warunku, pod
jakim skarb otrzymali No, ale dlaczego Jonathan Small sam nie przywłaszczył sobie skarbu?
Odpowiedź jest jasna. Wszak plan pochodzi z okresu, kiedy Morstan znajdował się w bliskim
kontakcie z więźniami. Jonathan Small nie zabrał skarbu, ponieważ on i jego towarzysze byli
wtedy w więzieniu i nie mogli uciec.
— Ależ to tylko twoje przypuszczenie — powiedziałem.
— Nie, to coś więcej. To jedyna hipoteza uwzględniająca wszystkie fakty. Zobaczymy, jak
pasuje do całości. Major Sholto korzysta przez pewien czas z zupełnego spokoju i jest
szczęśliwym posiadaczem skarbu. Potem przychodzi list z Indii, który napędza mu stracha. Co to
mógł być za list?
— Przypuszczalnie wieść, że ludzie, którym wyrządził krzywdą, zostali zwolnieni.
— Albo też zbiegli: To ostatnie wydaje mi się bardziej prawdopodobne, bo przecież musiał
wiedzieć, na ile lat byli skazani, zwolnienie więc nie mogło stanowić dla niego żadnej
niespodzianki. Co wtedy robi nasz major? Wystrzega się człowieka o drewnianej nodze,
człowieka białego, zakonotuj to sobie, ponieważ bierze za niego wędrownego handlarza i strzela.
Na planie figuruje tylko jedno nazwisko białego, inni to Mahometanie lub Hindusi. Nie ma
żadnego innego białego. Możemy zatem z całą pewnością powiedzieć, że człowiek o drewnianej
nodze nie jest kim innym jak Jonathanem Small. Czy rozumowanie moje wydaje ci się błędne?
— Nie, jest jasne i zwięzłe.
— Dobrze więc, postawmy się teraz w sytuacji Jonathana Small i spójrzmy na całą sprawę z
jego punktu widzenia. Przybył do Anglii mając na celu odzyskać to, co jego zdaniem prawnie mu
się należy, i zemścić się na człowieku, który go skrzywdził. Dowiedział się, gdzie mieszka Sholto
i, bardzo możliwe, nawiązał kontakt z kimś w jego domu. Jest tam ten służący, Lal Rao, którego
nie mieliśmy sposobności zobaczyć. Pani Bernstone nie wyraża się o nim najlepiej. Small jednak
nie zna miejsca, gdzie skarb został ukryty, ponieważ poza samym majorem wiedział o tym
zaledwie jeden wierny sługa, który zmarł. Nagle Small dowiaduje się, że major leży na łożu
śmierci. Oszalały ze strachu, by tajemnica skarbu nie zginęła wraz z majorem, przedostaje się
przez straże, dociera aż do okna pokoju umierającego i tylko obecność synów powstrzymuje go
od wdarcia się do środka. Nieprzytomny z nienawiści do zmarłego, dostaje się jednak w nocy do
pokoju, przeszukuje jego prywatne papiery w nadziei znalezienia jakiejś notatki odnoszącej się
do skarbu, wreszcie pozostawia pamiątkę swej bytności na wydartej kartce papieru. Umyślił
sobie z pewnością przedtem, że zamordowawszy majora, pozostawi tego rodzaju kartkę przy
zmarłym jako znak, że nie jest to zwykłe morderstwo, lecz — z punktu widzenia czterech
towarzyszy — coś jak gdyby wymiar sprawiedliwości. Pomysły tego rodzaju nie są rzadkie w
kronikach zbrodni i dają przeważnie cenne wskazówki, jeżeli chodzi o osobę przestępcy. Czy
mnie dobrze rozumiesz?
— Doskonale.
— Cóż więc robi nasz Jonathan Small? Może jedynie z ukrycia śledzić, jaki dalszy obrót
przybiorą poszukiwania skarbu. Niewykluczone nawet, że wyjeżdża z Anglii, by wracać tu tylko
od czasu do czasu. Potem następuje odkrycie na strychu, o czym Jonathan zostaje natychmiast
poinformowany. Tak więc znowu musimy podejrzewać, że miał sprzymierzeńca w domu
Bartholomeusa. Jonathan, ze swoją drewnianą nogą, absolutnie nie jest w stanie dostać się do
pokoju Bartholomeusa Sholto. Ma jednak ze sobą niezwykłego pomocnika, który potrafi
wprawdzie pokonać tę trudność, ale bosą stopą włazi w kreozot. Potem zjawia się Toby, a z nim
sześciomilowy spacerek dla biednego doktora o nadwerężonym ścięgnie Achillesa…
— Ale to ten pomocnik, nie sam Jonathan, popełnił zbrodnię?
— Oczywiście. I raczej wbrew zamiarom Jonathana, sądząc z tego, jak tupał protezą
przekonawszy się o zbrodni. Nie żywił żadnej nienawiści do Bartholomeusa Sholto i wolałby go
tylko związać i zakneblować. Nie chciał kłaść głowy pod stryczek. Nie mógł jednak nic poradzić
— dzikie instynkty zbudziły się w duszy jego towarzysza, a trucizna zrobiła swoje. Jonathan
więc zostawił swą wizytówkę, spuścił szkatułkę na ziemię i sam zsunął się za nią. Tak rozwijały
się wydarzenia, o ile potrafię je odcyfrować. Jeżeli chodzi o jego powierzchowność, musi to być
człowiek w średnim wieku i mocno opalony, zważywszy, że odbywał karę w takim piecu jak
Wyspy Andamańskie. Wzrost jego da się łatwo obliczyć po długości kroku i wiemy, że nosi
brodę. Jedyne, co rzuciło się w oczy Thaddeusowi Sholto, gdy ujrzał twarz za oknem — to
właśnie zarost. I to już chyba wszystko.
— A jego pomocnik?
— Ach, ten… Niewiele tu tajemniczego. Zresztą, sam się wkrótce przekonasz. Jakie
przyjemne jest to poranne powietrze! Popatrz, jak płynie ta mała chmurka, zupełnie przypomina
różowe piórko jakiegoś olbrzymiego flaminga. Oto czerwony rąbek słońca ukazuje się nad
Londynem! Świeci nad mnóstwem ludzi, nikt jednak nie odbywa chyba tak dziwnej wycieczki
jak my w tej chwili. Jacyż mali się czujemy, i my, i nasze marne ambicyjki i dążenia, wobec
żywiołowych sił Natury! Ale… jak się posuwa twoja praca nad Jean Paulem?
— Nienajgorzej. Dobrnąłem do niego przez Carlyle’a.
— To tak, jak by ktoś szedł w górę strumyka aż do jeziora, z którego wypływa. Uczynił on
jednak dziwną, lecz bardzo głęboką uwagę, a mianowicie, że najlepszym dowodem prawdziwej
wielkości człowieka jest przeświadczenie o własnej małości. Dowodzi to, widzisz, siły jego
porównań i oceny, co już samo w sobie jest dowodem szlachetności. Można znaleźć wiele
materiału do myślenia u Richtera. Czy nie masz przypadkiem pistoletu?
— Mam tylko laskę.
— Może nam się coś takiego przydać, kiedy odszukamy ich kryjówkę. Jonathana pozostawię
tobie, ale jeżeli ten drugi zacznie się stawiać, zastrzelę go jak psa.
Mówiąc to, wyjął rewolwer i nabiwszy go, schował z powrotem do prawej kieszeni marynarki.
Cały czas podążaliśmy śladami Toby ego, który prowadził nas ku stolicy podmiejskimi
drogami, wśród will i ogrodów. Obecnie jednak zaczęliśmy się zbliżać do gęsto zabudowanych
ulic, gdzie widać już było robotników i dokerów, a zaniedbane kobiety zdejmowały okiennice i
czyściły schody. W narożnych jadłodajniach zaczynało się dopiero budzić życie — wychodzili z
nich ordynarnie wyglądający mężczyźni, wycierali rękawami brody po rannej szklaneczce. Jakieś
dziwne psy włóczyły się tu i ówdzie i przypatrywały nam ze zdziwieniem, ale nasz nieporównany
Toby nie oglądał się ani w prawo, ani w lewo, lecz dreptał naprzód z nosem przy ziemi i od czasu
do czasu przejmująco skomlał, co dowodziło, że ślad jest jeszcze gorący.
Przeszliśmy Streatham, Brixton, Camberwell i przedostawszy się bocznymi uliczkami na
wschód od Ovalu znaleźliśmy się na Kennington Lane. Ci, których tropiliśmy, wybrali
najwidoczniej tę zygzakowatą drogę, aby zmylić pogoń. Nigdy nie szli główną ulicą, jeżeli jakaś
boczna prowadziła też w pożądanym kierunku. Przy końcu Kennington Lane skierowali się na
lewo przez Bond Street i Miles Street. W miejscu, gdzie Miles Street skręca w Knight’s Place,
Toby się zatrzymał, ruszył kawałek z powrotem, a potem znów naprzód, z jednym uchem
opuszczonym, drugim zaś sterczącym w górę — typowy obraz psiego niezdecydowania.
Następnie zaczął biegać w kółko, spoglądając od czasu do czasu na nas, jak gdyby dopraszał się
współczucia w swych kłopotach.
— Co u diabła z tym psem? — mruknął Holmes. — Przecież nie wskoczyli do dorożki ani nie
wsiedli do balonu.
— Może stali tutaj jakiś czas — wtrąciłem.
— A… w porządku… Biegnie dalej — rzekł mój towarzysz z ulgą.
Rzeczywiście, pies zaczął węszyć dokoła, powziął nagłą decyzję i skoczył naprzód z wielką
energią i zdecydowaniem, jakiego poprzednio nie okazywał. Ślad był widać znacznie świeższy
niż poprzednio, bo Toby wcale nie trzymał nosa przy ziemi, tylko szarpał linkę i próbował biec.
Z błysku w oczach Holmesa wywnioskowałem, że zbliżamy się do kresu wędrówki. Droga
wiodła teraz w dół Nine Elms, dopóki nie znaleźliśmy się na placyku przed tartakiem Brodericka
i Nelsona, tuż za tawerną pod „Białym Sokołem”. Tutaj pies, oszalały z podniecenia, skręcił w
boczną bramę wiodącą na podwórze, gdzie tracze byli już przy pracy; biegł przez trociny i wióry
wzdłuż ścieżki, potem przejściem między dwoma sagami drzewa, aż wreszcie, szczekając
triumfalnie, skoczył na wielką beczkę, stojącą na ręcznym wózku, na którym ją tu widać świeżo
przywieziono. Z wywieszonym językiem, błyskając dokoła ślepiami, Toby stał przy beczce i
patrzył na nas, w oczekiwaniu pochwały. Beczka i koła wózka umazane były ciemną cieczą, a
powietrze przepełniała woń kreozotu.
Sherlock Holmes i ja patrzyliśmy na siebie w osłupieniu, a potem równocześnie
wybuchnęliśmy niepohamowanym śmiechem.
VIII.
POLICJA POMOCNICZA Z BAKER STREET
No i co teraz? — spytałem. — Toby stracił opinię nieomylnego.
— Postąpił tak, jak mu dyktował rozsądek — rzekł Holmes zdejmując psa z beczki, aby go
wyprowadzić z podwórza tartaku. — Jeżeli sobie uprzytomnimy, ile kreozotu przewozi się
dziennie przez Londyn, to nic dziwnego, że nasz trop skrzyżował się z innymi. Kreozot jest
obecnie bardzo rozpowszechniony, zwłaszcza przy impregnacji drzewa. Biedny Toby nic tu nie
zawinił.
— Przypuszczam, że musimy dojść z powrotem do pierwotnego tropu.
— Tak. Na szczęście nie odeszliśmy zbyt daleko. To, co wprowadziło psa w rozterkę przy
Knight’s Place, to były najwidoczniej dwa różne tropy, rozchodzące się w przeciwnych
kierunkach. My poszliśmy, niestety, fałszywym. Nie pozostaje nam teraz nic innego, jak
odszukać właściwy.
Nie nastręczało to wielkich trudności. Gdy doprowadziliśmy psa do miejsca, gdzie się
pomylił, zaczął znów biegać wokoło, aż wreszcie rzucił się w innym kierunku.
— Musimy teraz uważać, żeby nas nie zaprowadził do miejsca, skąd pochodzi ta beczka
kreozotu — rzekłem.
— Myślałem już o tym. Widzisz jednak, że prowadzi nas chodnikiem, a beczkę wieziono
jezdnią. Nie, teraz na pewno jesteśmy na dobrym tropie.
Wiódł on w dół, ku wybrzeżu, przez Belmont Place i Prince’s Street. Przy końcu Broad Street
ślad biegł prosto w dół, nad skraj wody, gdzie stała niewielka drewniana przystań. Toby
podprowadził nas do samego budynku i zatrzymał się, skomląc, wpatrzony w ciemny nurt.
— Szczęście nam nie sprzyja — rzekł Holmes — tutaj wsiedli do łodzi.
Na wodzie, w pobliżu przystani, kołysało się kilka łódek. Podprowadzaliśmy psa kolejno do
nich, ale chociaż węszył długo i starannie, żywiej nie reagował.
Tuż przy prymitywnym pomoście stał mały domek z cegły. Z okna wywieszona była
drewniana tabliczka z nazwiskiem „Mardocheusz Smith” wypisanym dużymi, drukowanymi
literami, a poniżej „Łodzie do wynajęcia na godzinę lub dzień”. Drugi napis, umieszczony nad
drzwiami, poinformował nas, że na przystani jest także motorówka, co zresztą potwierdzała duża
pryzma koksu tuż nad wodą. Sherlock Holmes rozejrzał się powoli dokoła, a jego twarz przybrała
wyraz niepokoju.
— To brzydko wygląda — rzekł. — Te typki są sprytniejsze, niż się spodziewałem.
Najwidoczniej zatarli ślady.
Gdy podszedł do domu, drzwi otworzyły się nagle i ukazał się kędzierzawy, sześcioletni może
chłopczyk, a tuż za nim tęga, rumiana kobieta z dużą gąbką w ręku.
— Zaraz wracaj, Jack, muszę cię umyć! — krzyknęła. — Wracaj, ty łobuzie. Bo jak wróci
tatuś i zobaczy takiego brudasa, to popamiętasz…
— Kochane maleństwo — wykrzyknął Holmes podstępnie. — Cóż to za miły urwis z różową
buzią… No, Jack, powiedz, co byś chciał?
Chłopczyk zastanawiał się chwilę.
— Chciałbym mieć szylinga — oznajmił.
— A co byś chciał jeszcze bardziej?
— Jeszcze bardziej to chciałbym mieć dwa szylingi! — odpowiedziało cudowne dziecko po
namyśle.
— O, masz tu! Łap! Śliczne dziecko, droga pani Smith.
— Bóg zapłać za dobre słowo, to prawda, co pan mówi. Ale mam z nim strasznie dużo roboty,
zwłaszcza kiedy mojego męża całymi dniami nie ma w domu.
— Nie ma go w domu? — wykrzyknął z rozczarowaniem Holmes. — Bardzo mnie to martwi,
bo chciałem z nim porozmawiać.
— Nie ma go już od wczoraj rano, proszę pana, i mówiąc prawdę zaczynam być o niego
niespokojna. Ale jeżeli chodzi o łódź, to i ja mogę go zastąpić.
— Chciałbym wynająć jego motorówkę.
— O, co za szkoda, bo mąż nią akurat popłynął. I to mnie właśnie zastanawia, bo przecież
wiem, że zapas węgla wystarczyć mógł tylko do Woolwich i z powrotem. Gdyby popłynął łodzią,
nic bym nie mówiła, bo bardzo często się zdarza, że musi jechać aż do Gravesend, a jeżeli ma
tam dużo roboty, to zostaje nawet i dłużej. Ale na co może mu się przydać motorówka, jeżeli nie
ma węgla?
— Mógł dokupić na przystani, w dole rzeki.
— Owszem, mógł, proszę pana, ale to nie jego zwyczaj; zawsze wyrzeka na ceny, jakie liczą
za głupie kilka worków. A poza tym nie podobał mi się ten człowiek z drewnianą nogą. Paskudna
twarz i tak jakoś z cudzoziemska mówi. Po co się tutaj szwenda?
— Człowiek z drewnianą nogą? — spytał zdumiony Holmes.
— Tak, proszę pana, taki opalony, z małpią twarzą, on już kilka razy był tutaj i pytał o mojego
starego. To on właśnie obudził męża wczoraj w nocy, ale widocznie mąż się go spodziewał, bo
trzymał łódź pod parą. Przyznam panu otwarcie, że bardzo mi się to wszystko nie podoba.
— Ależ, droga pani Smith — powiedział Holmes wzruszając ramionami — nie ma pani
żadnego powodu do niepokoju. Zresztą, skąd może pani wiedzieć, że to właśnie ten człowiek z
drewnianą nogą był tutaj w nocy? Zupełnie nie rozumiem, skąd ma pani tę pewność?
— Po głosie, proszę pana. Zapamiętałam jego głos, gruby i zachrypnięty. Zastukał do okna,
mogła być jakaś trzecia. „Wstawaj, bracie — powiedział — już czas”. Mój stary obudził Jima, to
mój najstarszy syn, i wyszli obaj, nie powiedziawszy do mnie ani słowa. Słyszałam, jak
drewniana noga stukała po kamieniach.
— A czy ten człowiek był sam?
— Nie mogę panu na to odpowiedzieć, proszę pana. Nie słyszałam nikogo więcej.
— Bardzo żałuję, droga pani Smith, bo potrzebuję motorówki, a słyszałem wiele dobrego o
tej… no, jakże to ona się nazywa?
— „Aurora”, proszę pana.
— Aha, właśnie. Ale to chyba nie ta stara zielona łódź z żółtym pasem, taka bardzo szeroka w
dole.
— Nie, nie. To najładniejsza motorówka na rzece. Ledwo co pomalowana na czarno, z dwoma
czerwonymi pasami.
— Bardzo dziękuję. Mam nadzieję, że pan Smith niedługo da znać o sobie. Udaję się w dół
rzeki i jak bym natrafił na „Aurorę”, nie omieszkam zawiadomić męża, że się pani niepokoi.
Mówiła pani, że „Aurora” ma czarny komin?
— Nie, nie całkiem czarny, z białym pasem!
— Ach, oczywiście. To boki miała czarne. Do widzenia pani, moja pani Smith. O, tam stoi
człowiek, który ma łódź, Watsonie. Weźmiemy ją i przepłyniemy na drugą stronę.
— Najważniejszą rzeczą w rozmowie z takimi ludźmi — powiedział Holmes, gdy zasiedliśmy
już w łodzi — jest nie dać im poznać, że informacje od nich otrzymane posiadają najmniejsze
znaczenie. W przeciwnym bowiem razie zamkną się od razu w sobie jak ostryga. A jeżeli udasz,
że słuchasz tylko z musu, to najprawdopodobniej dowiesz się, czegoś chciał.
— Wydaje mi się, że mamy teraz drogę wyraźnie wytkniętą — powiedziałem.
— Co byś więc zamierzał uczynić?
— Wynająłbym inną motorówkę i popłynął w dół rzeki śladem „Aurory”.
— Drogi chłopcze, to byłoby kolosalne zadanie. „Aurora” mogła się zatrzymać w każdej
przystani po obydwu stronach rzeki stąd po Greenwich. Tam, poniżej mostu, dosłownie milami,
ciągnie się cały ich labirynt. Gdybyś się sam tego podjął, szukanie zajęłoby ci tygodnie i
miesiące.
— A więc należałoby wezwać do pomocy policję.
— Nie. Na samo zakończenie wezwę oczywiście Jonesa. To niezły chłop i przykro by mi było
zrobić coś, co mogłoby go zdyskredytować zawodowo. Skoro jednak zabrnęliśmy tak daleko,
chcę rozgryźć tę zagadkę sam.
— Czy nie byłoby dobrze dać ogłoszenie do wszystkich przystaniowych z prośbą o nadesłanie
informacji?
— Coraz gorzej… Nasi przeciwnicy od razu by się dowiedzieli, że depczemy im po piętach, i
opuściliby Anglię. I tak mogą drapnąć, ale dopóki czują się zupełnie bezpieczni, nie będą się
spieszyć. I tu właśnie energia Jonesa będzie nam pomocna, bo jego opinia o sprawcach tragedii z
pewnością znajdzie wyraz w prasie i uciekinierzy będą pewni, że podejrzenia idą w innym
kierunku.
— Co więc teraz robimy? — spytałem, gdy wylądowaliśmy w pobliżu więzienia Millbank.
— Wsiądziemy w tę dorożkę, pojedziemy do domu, zjemy śniadanie i prześpimy się
godzinkę. Wszystko wskazuje na to, że czeka nas znowu bezsenna noc. Stańcie na chwilę przed
urzędem pocztowym — zwrócił się do woźnicy. — Zatrzymamy Toby’ego, bo może nam być
jeszcze potrzebny.
Stanęliśmy przed pocztą przy Great Peter Street i Holmes nadał jakąś depeszę.
— Jak ci się zdaje, do kogo telegrafowałem? — spytał, gdy ruszyliśmy.
— Nie mam najmniejszego pojęcia.
— Czy pamiętasz ten oddział policji ochotniczej z Baker Street, który wzywałem do pomocy
w sprawie Jeffersona Hope?
— No więc? — zapytałem ze śmiechem.
— W tej sprawie także ich pomoc może być nieoceniona. Jeżeli zawiodą, mam jeszcze inne
sposoby. Najpierw jednak spróbuję, co oni potrafią. Depesza była do mojego małego brudasa,
porucznika Wigginsa, i spodziewam się, że on sam i jego banda zjawią się u nas, zanim
skończymy śniadanie.
Dochodziła już dziewiąta i czułem, że po pełnej wrażenia nocy zaczyna się reakcja. Byłem
znużony i wyczerpany, zarówno fizycznie, jak umysłowo. Brakło mi zawodowego
zainteresowania, które podtrzymywało mego towarzysza, nie mogłem też uważać tej sprawy
jedynie za abstrakcyjny problem intelektualny. Jeżeli idzie o śmierć Bartholomeusa Sholto, to
słyszałem o nim tak mało dobrego, że nie mogłem czuć specjalnej antypatii do jego zabójców. Co
innego ze skarbem.
Cały lub w części należał się bezspornie pannie Morstan i jeżeli istniała jakakolwiek szansa
odnalezienia go, gotów byłem poświęcić temu życie. Co prawda, gdybyśmy go odnaleźli, panna
Morstan najprawdopodobniej musiałaby bezpowrotnie zniknąć z mego życia. Jakże marna i
egoistyczna byłaby jednak miłość, która by się kierowała podobnymi przesłankami! Jeżeli
Holmes zajmuje się tą sprawą, by wykryć zbrodniarzy, to ja mam stokroć ważniejszy powód, by
szukać skarbu.
W domu kąpiel i przebranie się od stóp do głów niesłychanie mnie odświeżyły. Zszedłszy na
dół zastałem śniadanie na stole i Holmesa nalewającego kawę.
— Oto masz — rzekł wskazując ze śmiechem na rozłożoną poranną gazetę. — Energiczny
Jones i wszechobecny reporter już załatwili sprawę między sobą. Ale pewno masz chwilowo
dość całej tej afery, zajmij się raczej szynką i jajecznicą.
Wziąłem z jego rąk gazetę i przeczytałem krótką wzmiankę zatytułowaną: „Tajemnicza afera
w Upper Norwood”:
Mniej więcej około północy — pisał „Standard” — w Pondicherry Lodge koło Upper
Norwood znaleziono zwłoki pana Bartholomeusa Sholto w jego własnym pokoju, a okoliczności
wskazują na to, że zachodzi podejrzenie morderstwa. Jak mogliśmy dotychczas stwierdzić, nie
znaleziono na ciele nieboszczyka wyraźnych śladów zabójstwa, zniknęła jednak cenna kolekcja
klejnotów indyjskich, które zmarły odziedziczył po ojcu. Pierwsi wykryli zabójstwo pan Sherlock
Holmes i doktor Watson, którzy przyjechali do Pondicherry Lodge razem z bratem zmarłego.
Szczęśliwym zbiegiem okoliczności znajdował się w tamtych stronach inspektor Athelney Jones,
znakomity członek Scotland Yardu i w pół godziny po zaalarmowaniu policji był już na miejscu.
Swe wypróbowane zdolności zwrócił natychmiast w kierunku wykrycia zbrodniarzy. Starania
jego zostały uwieńczone pomyślnym rezultatem. Brat zmarłego, Thaddeus Sholto, został już
zaaresztowany, a prócz niego gospodyni, pani Bernstone, hinduski służący Lal Rao i portier, czy
odźwierny, nazwiskiem McMurdo. Nie ulega wątpliwości, że złodziej lub złodzieje byli dobrze
obeznani z terenem, ponieważ dzięki powszechnie znanym metodom śledczym inspektora Jonesa i
dzięki jego niezwykłemu zmysłowi obserwacyjnemu udało się stwierdzić z całą pewnością, że
złoczyńcy nie mogli wejść ani drzwiami, ani oknem, przedostali się natomiast na dach domu,
następnie przez zapadnię do małego pokoiku, łączącego się bezpośrednio z pokojem, w którym
znaleziono ciało. Fakt ten, stwierdzony z niezbitą pewnością, dowodzi, że nie mamy tu do
czynienia z przypadkowym włamaniem. Szybka i energiczna akcja przedstawicieli prawa
wykazuje, jak olbrzymie korzyści wynikają z obecności jednego chociażby człowieka o wielkiej
energii i wybitnym umyśle. Trudno się powstrzymać od uwagi, iż daje to potężny atut do ręki tym,
którzy pragnęliby naszą policję bardziej zdecentralizować, a tym samym dać jej możliwość
bliższego i bardziej celowego zetknięcia się ze sprawami, których badanie jest jej obowiązkiem
zawodowym.
— Czyż to nie wspaniałe? — spytał Holmes śmiejąc się serdecznie nad filiżanką kawy. — Co
o tym sądzisz?
— Myślę tylko, że dzięki niebywałemu szczęściu nie zostaliśmy także aresztowani jako
sprawcy zbrodni.
— I ja tak sądzę. Ale nie dałbym trzech pensów za nasze bezpieczeństwo, gdyby Jones uległ
powtórnemu atakowi energii.
W tej samej chwili rozległ się głośny dzwonek i usłyszałem, jak nasza gospodyni, pani
Hudson, podniesionym głosem kłóci się z kimś w przedpokoju.
— Na miłość boską, Holmesie — powiedziałem wstając — zdaje mi się, że istotnie już po nas
przyszli…
— Nie, nie jest jeszcze tak źle. To ochotnicza policja z Baker Street.
Ledwie skończył, na schodach rozległ się szybki tupot bosych nóg, hałas podniesionych
głosów i do pokoju wpadł tuzin brudnych, obdartych małych uliczników. Była w tym jednak
jakaś dyscyplina, bowiem mimo hałaśliwego wtargnięcia ustawili się natychmiast szeregiem i
patrzyli na nas wyczekująco. Jeden z nich, wyższy i starszy od innych, wystąpił z szeregu z miną
pełną godności, co było bardzo zabawne u takiego małego oberwańca.
— Dostałem pana zawiadomienie — powiedział — i natychmiast ich tu zwołałem. Koszty
przejazdu: trzy szylingi i szóstak.
— Dobrze, masz tu — rzekł Holmes wyjmując z kieszeni trochę srebra. — Na przyszłość
jednak niech się zgłoszą do ciebie, a potem ty do mnie. Nie chciałbym mieć w domu takiego
najazdu, ale tym razem może lepiej, że wszyscy usłyszycie instrukcje. Otóż chciałbym się
dowiedzieć o losach motorówki „Aurora”, której właścicielem jest Mardocheusz Smith. Czarna,
z dwoma czerwonymi pasami, komin także czarny z białym pasem. Popłynęła obecnie gdzieś w
dół rzeki. Chciałbym, żeby jeden z was miał na oku brzeg naprzeciwko Millbank, koło przystani
Smitha, i stwierdził, czy łódź wróciła. Musicie podzielić się tak, aby obydwa brzegi były
strzeżone. Dajcie mi znać natychmiast, gdy zdobędziecie jakieś wiadomości. Jasne?
— Tak jest, psze pana — odpowiedział Wiggins.
— Zapłata według dawnej stawki, a ten, kto odnajdzie motorówkę, dostanie gwineę. Tutaj
macie zaliczkę za jeden dzień. A teraz odmarsz!
Wręczył każdemu z chłopców szylinga, po czym cała gromadka zbiegła z tupotem po
schodach, a po chwili zobaczyłem ich na ulicy.
— Jeżeli tylko „Aurora” jest gdzieś na wodzie, to na pewno ją znajdą — rzekł Holmes wstając
od stołu i zapalając fajkę. — Oni potrafią wcisnąć się wszędzie, wszystko zobaczyć, każdego
podsłuchać. Przypuszczam, że już pod wieczór otrzymam od nich pomyślną wiadomość.
Tymczasem nie pozostaje nam nic innego jak czekać. Nie możemy podejmować poszukiwań po
dawnych śladach, zanim nie odnajdziemy „Aurory” albo pana Mardocheusza Smitcha.
— Można by dać Toby’emu te okrawki — powiedziałem. — Czy położysz się teraz?
— Nie. Nie jestem zmęczony. Mam już takie dziwne usposobienie. Nie pamiętam, abym czuł
się kiedyś zmęczony pracą, choć bezczynność bardzo mnie wyczerpuje. Będę sobie palić i
rozmyślać nad tą dziwną sprawą, na którą nas naprowadziła nasza piękna klientka. Zadanie
wygląda mi na całkiem proste. Nie często spotyka się ludzi o drewnianych nogach, a już ten
drugi, to musi być, moim zdaniem, zupełny unikat.
— Znowu ten drugi człowiek!
— Nie zamierzam ukrywać przed tobą tego, co wiem o nim, ale musiałeś przecież sam
wyrobić sobie o nim jakąś opinię. Zastanów się teraz nad danymi. Siady bosej nogi, stopa bardzo
mała, palce świadczą o tym, że nigdy nie tkwiły w butach, drewniany młotek o kamiennej
głowicy, wielka zręczność, małe zatrute strzałki. Co ci to wszystko mówi?
— Jakiś dzikus! — wykrzyknąłem. — Może jeden z owych Hindusów, którzy byli
wspólnikami tego Jonathana?
— Raczej nie — rzekł. — Kiedy po raz pierwszy ujrzałem tę dziwaczną broń, sam byłem
skłonny tak myśleć, ale te charakterystyczne ślady stóp skłoniły mnie do ponownego rozważenia
sprawy. Niektórzy z mieszkańców Półwyspu Indyjskiego są niskiego wzrostu, żaden jednak nie
mógł pozostawić takich śladów. Właściwy Hindus ma długie i cienkie stopy. Mahometanina
cechuje wielki palec wyraźnie oddzielony od innych, ponieważ tutaj przeważnie przechodzi
rzemień sandałów. Te małe strzały także mogły być wystrzelone tylko jednym sposobem. Przez
dmuchawkę. No, a teraz, czy możesz mi powiedzieć, gdzie mamy szukać naszego dzikusa?
— W Południowej Ameryce? — zaryzykowałem.
Wyciągnął rękę i zdjął z półki grube tomisko.
— Oto pierwszy tom słownika geograficznego wydawanego obecnie. Można go uważać za
największy współczesny autorytet. Zobaczmy, co tu znajdziemy. „Andamańskie Wyspy położone
340 mil na północ od Sumatry, w Zatoce Bengalskiej”. Hm… hm… Czego tu nie ma? „Klimat
wilgotny, rafy koralowe, rekiny, Port Blair, baraki zesłańców. Wyspa Rutland, drzewa
bawełniane”. Aa… tutaj go mamy. „Mieszkańcy Wysp Andamańskich mogą pretendować do
nazwy najmniejszej rasy na ziemi, chociaż niektórzy antropologowie przeciwstawiają im
afrykańskich buszmenów, Digger Indians z Ameryki i mieszkańców Ziemi Ognistej. Przeciętny
ich wzrost wynosi poniżej czterech stóp, chociaż wielu dorosłych jest jeszcze mniejszych. Są to
dzicy, posępni i uparci ludzie, chociaż zdolni do zawierania przyjaźni pełnej poświęcenia, skoro
raz uda się zyskać ich zaufanie”. Zapamiętaj, Watsonie. A teraz posłuchaj dalej:
„Powierzchowności odrażającej, o dużej, niekształtnej głowie, małych, dzikich oczach i
wykrzywionych rysach. Ich ręce i nogi są zadziwiająco małe. Charakter mają tak dziki i uparty,
że zawiodły wszelkie usiłowania władz brytyjskich, by ich pozyskać. Stanowili zawsze postrach
rozbitków, ponieważ rozłupywali ich czaszki kamiennymi toporkami lub strzelali do nich
zatrutymi strzałami. Tego rodzaju masakra kończyła się zawsze ucztą ludożerczą”. Nie ma co,
Watsonie… przyjemni, kochani ludkowie. Gdyby temu typowi pozostawiono zupełną swobodą
działania, ta historia mogłaby przyjąć jeszcze straszniejszy obrót. Wydaje mi się, że tak jak
sprawy obecnie stoją, Jonathan Small dużo by dał za to, żeby się nim nie był posługiwał.
— Ale w jaki sposób zdobył on tego rodzaju kompana?
— Niestety, tego już nie mogę ci powiedzieć. Skoro jednak doszliśmy do przekonania, że
Small przyjechał z Wysp Andamańskich, to nie ma nic specjalnie dziwnego w tym, że
mieszkaniec tych wysp znalazł się w jego towarzystwie. Dowiemy się o wszystkim we
właściwym czasie. A teraz, drogi Watsonie, powiem ci, że wyglądasz okropnie zmęczony. Połóż
się tam na sofie, zobaczymy, czy potrafię cię uśpić.
Wyjął z futerału skrzypce i gdy wyciągnąłem się na sofie, zaczął grać jakąś cichą, pełną
rozmarzenia melodię — przypuszczalnie własną kompozycję, posiadał bowiem niezwykły dar
improwizacji. Przypominam sobie jak przez sen jego szczupłe dłonie, poważną twarz i
wznoszenie się, i opadanie smyczka. Potem zdawało mi się, że płynę spokojnie po miękkim
oceanie dźwięków, aż wreszcie znalazłem się w krainie marzeń, gdzie urocza twarzyczka panny
Morstan pochylała się nade mną.
IX.
PRZERWANY ŁAŃCUCH
Kiedy się obudziłem, wypoczęty i odświeżony, było już późne popołudnie. Sherlock Holmes
siedział na tym samym miejscu, z tą tylko różnicą, że odłożył skrzypce i pogrążył się w czytaniu.
Teraz spojrzał w moją stronę i zauważyłem, że twarz ma zachmurzoną i zakłopotaną.
— Spałeś mocno — powiedział — a obawiałem się, że nasza rozmowa może cię obudzić.
— Nic nie słyszałem. Czyżbyś miał jakieś świeże wiadomości?
— Niestety, nie. Jestem, przyznaję, zdziwiony i rozczarowany. Spodziewałem się, że o tej
porze będę już wiedział coś konkretnego. Był tu niedawno Wiggins z raportem. Powiadają, że nie
mogli trafić na ślad motorówki. To bardzo niedobrze, bo każda godzina jest droga.
— Czy mógłbym ci w czymś pomóc? Jestem już całkiem wypoczęty i gotów do nowej nocnej
wycieczki.
— Nie, nic nie możemy na razie zrobić, tylko czekać. Jeżeli się oddalimy, wiadomość gotowa
nadejść
w czasie naszej nieobecności i nastąpi zwłoka. Ty możesz sobie robić, co chcesz, ale ja muszę
pozostać na straży.
— Pobiegnę zatem do Camberwell, do pani Forrester. Prosiła wczoraj, żeby do niej zajść.
— Do pani Forrester? — spytał Holmes z uśmiechem migocącym w oczach.
— No nie, oczywiście że i do panny Morstan także. Bardzo były ciekawe dalszych
wypadków.
— Lepiej nie mówić im za wiele. — powiedział Holmes. — Nigdy nie należy całkowicie ufać
kobietom, nawet najlepszym.
Nie zatrzymałem się, aby przedyskutować to okrutne twierdzenie.
— Wracam za godzinkę albo dwie — zauważyłem tylko.
— Doskonale. śyczę powodzenia. Aha, jeżeli już wybierasz się na tamtą stronę rzeki, to
odprowadź po drodze Toby’ego. Nie przypuszczam, żeby mógł nam być potrzebny.
Zabrałem więc kundla i wręczyłem go razem z pół suwerenem staremu zoologowi na Pinchin
Lane. W Camberwell zastałem pannę Morstan trochę zmęczoną wydarzeniami ubiegłej nocy, ale
bardzo ciekawą dalszego ciągu. Pani Forrester była także niesłychanie zaintrygowana.
Opowiedziałem im wszystko, pomijając jedynie najstraszniejsze szczegóły. I tak na przykład,
mówiąc o śmierci pana Sholto, nic nie wspomniałem o sposobie zabójstwa. Zresztą i tak cała
historia zdumiała i przeraziła obie panie.
— Jakie to romantyczne — wykrzyknęła pani Forrester. — Pokrzywdzona dama, skarb
półmilionowej wartości, czarny ludożerca i łotr o drewnianej nodze… Występują oni zamiast
typowego smoka lub przewrotnego hrabiego.
— I jeszcze dwaj błędni rycerze spieszący z pomocą — dodała panna Morstan obrzucając
mnie wzrokiem.
— Droga Mary, przecież twoja przyszłość zależy od wyniku poszukiwań. Uważam, że za
mało jesteś tym przejęta. Pomyśl tylko, jak się musi czuć taki bogacz, który ma cały świat u stóp.
Poczułem lekki dreszcz radości zauważywszy, że nie okazała z tego powodu zbytniego
wzruszenia. Przeciwnie, odrzuciła w tył głowę, jak gdyby ta sprawa mało ją interesowała.
— Niepokoję się tylko z powodu pana Thaddeusa Sholto — powiedziała — nic poza tym.
Jestem zdania, że postąpił bardzo ładnie i honorowo. Obowiązkiem naszym jest oczyścić go z
tego okropnego i nieuzasadnionego podejrzenia.
Nim wyszedłem z Camberwell, zrobił się już wieczór. Gdy dobrnąłem do domu, było zupełnie
ciemno. Książka i fajka mego towarzysza leżały przy jego krześle, on sam jednak znikł.
Rozejrzałem się dokoła przypuszczając, że znajdę jakąś kartkę, ale nic dla mnie nie zostawił.
— Czy pan Holmes wyszedł? — zapytałem panią Hudson, gdy przyszła zapuścić rolety.
— Nie, proszę pana. Poszedł do swego pokoju. Czy pan wie, panie doktorze — powiedziała
zniżywszy głos do przejmującego szeptu — że coś się boję o zdrowie pana Holmesa.
— Dlaczego?
— Bo jest jakiś taki dziwny, panie doktorze. Po pana wyjściu chodził i chodził po pokoju, aż
sama się zmęczyłam słuchaniem jego kroków. Potem słyszałam, jak rozmawiał sam ze sobą i
mruczał, a za każdym dzwonkiem wychodził aż do schodów i pytał mnie, co to takiego. Teraz
poszedł do siebie, ale ciągle słyszę, jak chodzi po pokoju. Mam nadzieję, że się nie rozchoruje,
panie doktorze. Odważyłam się wspomnieć coś o środku uspokajającym, ale odwrócił się i
spojrzał na mnie takim wzrokiem, że sama nie wiem, jak się znalazłam za drzwiami.
— Nie przypuszczam, żeby pani miała powód do niepokoju — odpowiedziałem. — Nieraz już
go takim widziałem. Jakaś sprawa widocznie tak go absorbuje, że jest zdenerwowany.
Starałem się mówić do naszej nieocenionej gospodyni lekkim tonem, w duchu jednak czułem
się niespokojny, zwłaszcza że kilkakrotnie w ciągu nocy słyszałem głuchy odgłos jego kroków i
rozumiałem, jak musi się zadręczać tą mimowolną bezczynnością.
Przy śniadaniu wyglądał mizernie, był zdenerwowany, a na policzkach miał gorączkowe
wypieki.
— Wpędzasz się w chorobę, mój kochany — zauważyłem. — Słyszałem w nocy, jak
chodziłeś tam i z powrotem.
— Nie mogłem zasnąć — odpowiedział. — Ten szatański problem zupełnie mnie zjada. To
okropne, tak się potknąć na małej, głupiej przeszkodzie, kiedy się już przebrnęło przez tyle
innych. Wiem, co trzeba, o ludziach, o łodzi, o wszystkim. A jednak nie ma żadnych
wiadomości. Uruchomiłem prócz tych chłopców jeszcze inny wywiad i użyłem wszelkich
rozporządzalnych środków. Cała rzeka została skrupulatnie przeszukana po obu stronach, ale
daremnie, żadnych wiadomości, a pani Smith dotychczas nic nie wie o mężu. Dochodzę już do
przekonania, że chyba zatopili łódź, chociaż nasuwałyby się tu pewne obiekcje.
— Albo że pani Smith naprowadziła nas na fałszywy ślad.
— Nie, to podejrzenie możemy od razu odrzucić. Zasięgałem informacji i okazuje się, że
motorówka odpowiadająca jej opisowi rzeczywiście istnieje.
— A czy nie mogli popłynąć w górę rzeki? — zapytałem.
— Nad tą możliwością zastanawiałem się także i zorganizowałem poszukiwania aż do
Richmond. Jeżeli w ciągu dzisiejszego dnia nie nadejdą jakieś konkretne wiadomości, sam
zacznę od jutra szukać — i to raczej ludzi niż łodzi. Ale nie tracę nadziei, że czegoś się dowiemy.
Tak się jednak nie stało. Ani Wiggins, ani nikt inny nie odezwał się słówkiem. Prawie we
wszystkich gazetach pojawiły się opisy tragedii w Norwood. Ton ich był raczej niekorzystny dla
Thaddeusa Sholto, lecz w żadnej nie znaleźliśmy nowych szczegółów poza wzmianką, że
następnego dnia odbędzie się przesłuchanie u koronera. Udałem się znowu do Camberwell, aby
powiedzieć paniom o naszym niepowodzeniu, a po powrocie zastałem Holmesa w ponurym
nastroju. Ledwie odpowiadał na pytania i cały wieczór przeprowadzał jakąś tajemniczą analizę
chemiczną, wymagającą podgrzewania retort i destylacji pary, a dającą w efekcie taki odór, że
musiałem wyjść z pokoju. Nocą też słyszałem, jak pobrzękiwał probówkami i przeprowadzał
swoje źle woniejące eksperymenty.
O świcie obudziłem się raptownie i ze zdziwieniem zobaczyłem, że stoi przy moim łóżku w
prostym marynarskim ubraniu i czerwonym szaliku na szyi.
— Udaję się w dół rzeki, Watsonie — powiedział. — Przemyślałem wszystko głęboko i widzę
tylko jeden sposób działania. Tak czy owak, warto spróbować.
— Pozwolisz chyba, żebym ci towarzyszył — zapytałem.
— Nie. Będziesz mi o wiele bardziej pomocny, jeżeli zostaniesz tutaj w moim zastępstwie.
Bardzo nierad wyjeżdżam, bo jestem prawie pewien, że w ciągu dnia nadejdzie jakaś wiadomość,
chociaż Wiggins wątpił o tym wczoraj wieczorem. Otwieraj, proszę, wszelkie telegramy czy
listy, jakie tylko nadejdą, i postąp tak, jak będziesz uważał za stosowne. Czy mogę na tobie
polegać?
— Z całą pewnością.
— Obawiam się, że trudno ci będzie skomunikować się ze mną telegraficznie, bo sam jeszcze
nie wiem, gdzie będę. Jeżeli jednak mi się poszczęści, nieobecność moja nie potrwa zbyt długo.
Przed powrotem tutaj będę na pewno coś wiedział.
Do śniadania nie miałem od niego wiadomości. Przeglądając jednak gazetę, znalazłem nową
wzmiankę o sprawie:
Nawiązując do tragedii w Upper Norwood mamy wszelkie podstawy przypuszczać, że sprawa
jest jeszcze bardziej zawikłana i tajemnicza, aniżeliśmy przypuszczali początkowo. Ostatnie dane
wskazują, iż jest rzeczą zupełnie niemożliwą, aby pan Thaddeus Sholto mógł być w jakiejkolwiek
mierze zamieszany w morderstwo. Zarówno on, jak i gospodyni, pani Bernstone, zostali zwolnieni
wczoraj wieczorem. Podobno jednak policja jest na tropie prawdziwych przestępców. Inspektor
Jones ze Scotland Yardu z właściwą sobie energią i wnikliwością prowadzi śledztwo dalej.
Każdej chwili można oczekiwać nowych aresztowań.
Jak dotąd wszystko bardzo pięknie — pomyślałem. — Nasz przyjaciel Sholto jest bądź co
bądź wolny. Ogromnie jestem ciekaw, co to mogą być za nowe poszlaki, chociaż z drugiej strony
wydaje mi się, że to taka stereotypowa forma używana zawsze, ilekroć policja palnie byka.
Rzuciłem gazetę na stół i w tejże chwili wzrok mój padł na ogłoszenie w rubryce
„poszukiwane”. Brzmiało ono, jak następuje:
Zaginął Mardocheusz Smith, przewoźnik, wraz z synem Jimem. Opuścili przystań Smitha około
trzeciej rano w ubiegły wtorek na motorówce „Aurora”, czarnej, z dwoma czerwonymi pasami.
Komin czarny z białym szlakiem. Każdemu, kto udzieli informacji o zaginionych i o „Aurorze”
pani Smith, w przystani Smith lub przy ul. Baker Street 221b — wypłacona zostanie nagroda w
wysokości pięciu funtów.
Było to niezawodnie dzieło Holmesa. Już sam adres Baker Street na to wskazywał. Ogłoszenie
było ułożone, moim zdaniem, bardzo dowcipnie, bo nawet gdyby je przeczytali zbiegowie, nie
dopatrzyliby się w nim niczego poza zrozumiałym niepokojem żony o zaginionego małżonka.
Dzień wlókł się bez końca. Za każdym pukaniem do drzwi lub szybkimi krokami na ulicy
wyobrażałem sobie, że to albo powracający Holmes, albo odpowiedź na ogłoszenie. Usiłowałem
czytać, ale myśli moje biegły ustawicznie ku naszej niezwykłej przygodzie i dziwnie dobranej,
zbrodniczej parze, której poszukiwaliśmy. Zastanawiałem się głęboko, czy mogła być jakaś
zasadnicza luka w rozumowaniu mojego przyjaciela. Czy nie pomylił się poważnie w jakimś
punkcie? Czy możliwe, aby jego przenikliwy i giętki umysł zbudował całą tę teorię na
fałszywych przesłankach? Nie pamiętam, aby mu się to kiedykolwiek zdarzyło, ale nawet
najbystrzejszy umysł może niekiedy pobłądzić. Mógł dać się uwieść swej przerafinowanej logice,
swemu zamiłowaniu do szukania subtelnych i wymyślnych dróg, kiedy prostsza i jaśniejsza była
tuż pod ręką. Z drugiej strony jednak widziałem na własne oczy wszystkie dowody i słuchałem
jego dedukcji. Gdy spoglądałem wstecz na długi łańcuch dziwnych okoliczności — niektóre z
nich były co prawda dość pospolite, ale wszystkie zmierzały w tym samym kierunku — nie
mogłem ukryć sam przed sobą, że gdyby nawet koncepcja Holmesa była fałszywa, to wyjaśnienie
musi być równie niezwykłe i zadziwiające.
O trzeciej po obiedzie rozległ się ostry dzwonek, potem rozkazujący głos w hallu i ku mojemu
zdziwieniu do pokoju wkroczył nie kto inny jak sam pan inspektor Athelney Jones. Nikt by
jednak nie poznał w nim władczego i szorstkiego mentora zdrowego rozsądku, który z taką
pewnością siebie przejął w swe ręce sprawę w Upper Norwood. Miał minę przygnębioną, a
zachowywał się niepewnie i tak, jak by się chciał usprawiedliwić.
— Dzień dobry panu, dzień dobry — powiedział. — Podobno pana Sherlocka Holmesa nie ma
w domu?
— Tak, i zupełnie nie wiem, kiedy się go można spodziewać. Może pan jednak zechce
poczekać? Proszę usiąść i zapalić, tu są cygara.
— Dziękuję… bardzo dziękuję, jakoś nie mam ochoty.
— No, a whisky z wodą sodową?
— Niech będzie… pół szklaneczki. Jest gorąco jak na tę porę roku, a do tego jeszcze mnóstwo
kłopotów na głowie. Pan pamięta, jaką teorię zbudowałem w tej sprawie w Norwood?
— Przypominam sobie, że miał pan pewną teorię.
— Musiałem ją jednak zrewidować. Zacisnąłem sieć bardzo mocno dokoła osoby Thaddeusa
Sholto, a tymczasem, masz ci los! wymknął się przez dziurę, i to w samym jej środku. Zdołał się
wykazać niezbitym alibi. Odkąd wyszedł z pokoju brata, zawsze go ktoś widział, nie mógł więc
absolutnie czołgać się po dachach i włazić przez zapadnię. To bardzo ciemna sprawa i gra idzie
teraz o mój honor zawodowy. Byłbym bardzo zobowiązany za każdą pomoc w tym kierunku.
— Wszyscy potrzebujemy od czasu do czasu pomocy — wtrąciłem.
— Pański przyjaciel, pan Sherlock Holmes, to doprawdy niezwykły człowiek — ciągnął
zniżając poufale głos. — To człowiek, którego nie można zwyciężyć. Widziałem tego
młodzieńca wielekroć przy pracy i zawsze udało mu się rzucić światło na każdą sprawę. Jest
może trochę nieporządny w swych metodach pracy i może zbyt prędko buduje teorie: na ogól
jednak twierdzę, że byłby z niego doskonały zawodowiec, i nie ukrywam się z moim zdaniem.
Dzisiaj rano otrzymałem od niego depeszę, z której wnioskuję, że ma jakieś nowe poszlaki w
sprawie Sholto. Oto ona.
Wyjął z kieszeni depeszę i podał mi do przeczytania. Datowana była o godz. 12 z Poplar.
Niech się pan uda natychmiast na Baker Street — brzmiał tekst — gdyby mnie tam jeszcze nie
było, proszę zaczekać. Jestem na tropie bandy Sholto. Jeżeli pan chce być świadkiem finiszu,
może pan wybrać się z nami dziś wieczorem.
— To brzmi bardzo zachęcająco. Najwidoczniej wpadł na jakiś nowy ślad — rzekłem.
— Ach, więc i on się omylił — wykrzyknął Jones z widocznym zadowoleniem. — Nawet
najlepszym spośród nas się to zdarza. Oczywiście, może się to okazać fałszywym alarmem, lecz
jako przedstawicielowi prawa nie wolno mi pominąć okazji. Ale ktoś wszedł do domu. Może on.
Rzeczywiście słychać było na schodach czyjeś ciężkie kroki, sapanie i świsty. Raz czy dwa
przybysz zatrzymał się, jak gdyby zbyt trudno było mu wspinać się dalej, w końcu jednak
dobrnął do drzwi i wszedł. Wygląd jego odpowiadał wrażeniu, jakie wywołało na nas to
uciążliwe wspinanie się po schodach. Był człowiekiem już niemłodym, odzianym po marynarsku
w kurtę zapiętą pod samą brodę. Plecy miał zgięte, kolana mu drżały, a oddech wydobywał się z
piersi astmatycznie. Wspierał się na grubej dębowej lasce, a ramiona podnosiły się i opadały przy
oddechu. Na szyi miał czerwony szalik. Twarzy okolonej siwymi bokobrodami nie było prawie
widać, poza parą bystrych ciemnych oczu, nad którymi zwisały krzaczaste białe brwi. Wyglądał
na uczciwego marynarza, którego wiek i bieda doprowadziły do takiego stanu.
— Czego chcecie, dobry człowieku? — zapytałem. Rozejrzał się dokoła powoli i
systematycznie, jak to zwykle robią ludzie starsi.
— Czy jest pan Sherlock Holmes? — spytał.
— Nie, ale ja go zastępuję. Możecie mi powiedzieć wszystko, co byście chcieli powiedzieć
jemu samemu.
— Mogę to powiedzieć tylko jemu.
— Ale mówię wam przecież, że go zastępuję. Czy chodzi o łódź Mardocheusza Smitha?
— A właśnie. Wiem dobrze, gdzie ona jest. I gdzie są ci ludzie, co to on ich szuka. O skarbie
wiem także. O wszystkim wiem dokładnie.
— Proszę więc opowiedzieć mi wszystko, a już ja jemu powtórzę.
— Nie, tylko jemu samemu mogę to powiedzieć — powtórzył ze starczym uporem.
— Jeżeli tak, to musi pan na niego zaczekać.
— Nie, nie… Nie będę tracił całego dnia dla czyjejś przyjemności. Jeżeli pana Holmesa nie
ma, to się pan Holmes musi sam wszystkiego dowiedzieć. Nie podobacie mi się obydwaj i nie
powiem wam ani słowa.
Skierował się ku drzwiom, ale Jones zastąpił mu drogę.
— Zaczekaj no chwileczkę, mój przyjacielu — rzekł. — Masz pan ważne informacje, więc
niemożliwe, byś tak sobie po prostu odchodził. Zatrzymamy tu pana, z wolą czy bez woli, aż do
powrotu pana Holmesa.
Starzec usiłował podbiec do drzwi, ale gdy szerokie plecy Jonesa zamknęły mu drogę,
zrozumiał, że jest bezsilny.
— Ładnie człowieka traktują! — wykrzyknął stukając kijem o podłogę. — Przychodzę tutaj,
żeby się zobaczyć z pewnym dżentelmenem, a wy obaj, których na oczy nie widziałem,
chwytacie mnie i tak traktujecie…
— Nic się wam nie stanie — wtrąciłem. — Wynagrodzimy was uczciwie za stracony czas.
Proszę sobie siąść tam na sofie. To na pewno nie potrwa długo.
Przeszedł nachmurzony przez pokój i usiadł, oparłszy głowę na rękach. Ja i Jones, paląc
cygara, prowadziliśmy dalej rozmowę. Nagle rozległ się tuż za nami głos Holmesa:
— Może byście i mnie poczęstowali cygarem? Skoczyliśmy obaj na równe nogi. Holmes
siedział przy nas z wielce rozbawioną i zadowoloną miną.
— Holmes! — zawołałem. — Ty tutaj! Ale gdzież jest ten staruszek?
— Tutaj macie swego staruszka — odpowiedział podnosząc w górę pęk siwych włosów. —
Oto on: peruka, bokobrody, brwi… i tyle. Wiedziałem, że moje przebranie jest niezłe, nigdy
jednak nie myślałem, że wytrzyma aż taką próbę…
— Ależ psotnik z pana! — wykrzyknął zachwycony Jones. — Byłby z pana wyśmienity aktor.
Kaszle pan zupełnie jak prawdziwy starowina z przytułku, a te słabe, uginające się nogi warte są
dziesięć funtów tygodniowo. Zdaje mi się jednak, że rozpoznałbym pana po błysku w oczach…
Nie uszedłby nam pan daleko, o nie…
— Pracowałem w tym przebraniu cały dzień — powiedział Holmes zapalając cygaro. —
Widzicie, już wielu przestępców mnie rozpoznaje, zwłaszcza od chwili, kiedy obecny tutaj nasz
przyjaciel zaczął publikować niektóre moje sprawy. Mogłem zatem wkroczyć na ścieżkę
wojenną jedynie w jakimś prostym przebraniu jak to na przykład. Dostał pan mój telegram?
— Dostałem i właśnie dlatego tu jestem.
— Jak postępuje śledztwo?
— Nic z tego nie wyszło. Musiałem zwolnić dwoje więźniów, a przeciw dwóm pozostałym
też nie mam dostatecznych dowodów.
— Nic nie szkodzi. Damy panu na ich miejsce dwu innych. Musi się pan jednak poddać moim
rozkazom. Cały splendor z rozwiązania zagadki przypadnie panu, ale musi pan postępować w
myśl moich wskazówek. Zgoda?
— Całkowita, jeżeli mi pan dopomoże w ujęciu tych ludzi.
— No więc dobrze. Przede wszystkim będę potrzebował szybkiej policyjnej łodzi, motorówki.
Ma być o godzinie siódmej przy schodach westminsterskich.
— To się łatwo da zrobić. Stoi tam zawsze łódź policyjna, dla pewności jednak mogę jeszcze
pójść i zatelefonować.
— Następnie będę potrzebował dwóch dzielnych ludzi, w wypadku gdybyśmy natrafili na
opór.
— W łodzi będzie ich dwóch lub trzech. I co jeszcze?
— Gdy już ujmiemy tych ludzi, dostaniemy i skarb. Przypuszczam, że będzie wielką
przyjemnością dla mego przyjaciela zanieść szkatułkę do pewnej damy, której połowa skarbu się
słusznie należy. Niech ona pierwsza otworzy szkatułkę. Co, Watsonie?
— Tak, to by mi sprawiło naprawdę wielką przyjemność.
— To właśnie bardzo się sprzeciwia przepisom — rzekł Jones, potrząsając głową. —
Ponieważ jednak cała sprawa idzie niezupełnie wedle przepisów, musimy na to i na owo
przymknąć oczy. Skarb musi być jednak przekazany potem władzom, aż do chwili zakończenia
oficjalnych dochodzeń.
— Oczywiście. To się da łatwo zrobić. I jeszcze jedno. Chciałbym usłyszeć coś niecoś o całej
sprawie z ust samego Jonathana Small. Wie pan, że lubię opracowywać sprawy ze wszystkimi
szczegółami. Mam nadzieję, że nie będzie zastrzeżeń przeciwko temu, abym odbył z nim
nieoficjalną rozprawę albo tu u mnie w mieszkaniu, albo gdzie indziej, gdzie oczywiście więzień
będzie odpowiednio strzeżony.
— No cóż, pan jest panem sytuacji Jak dotąd, nie mam żadnego dowodu, że w ogóle jakiś
Jonathan Small istnieje. Jeśli go pan jednak ujmie, nie widzę powodu, dlaczegobym miał panu
zabronić tej rozmowy.
— A więc zgoda?
— Zupełna. Czy jeszcze coś?
— Chyba jeszcze to, że chcę koniecznie, aby pan zjadł z nami obiad. Będzie gotowy za pół
godziny. Mamy ostrygi i przepiórki, a do tego niezłe białe wino. Watsonie, jeszcze nie miałeś
okazji ocenić dostatecznie moich zalet jako gospodarza.
X.
KONIEC WYSPIARZA
Obiad upłynął nam bardzo wesoło. Holmes, gdy chciał, potrafił świetnie opowiadać, a tego
wieczora właśnie miał na to ochotą. Był wyraźnie podniecony. Nigdy nie widziałem go w
bardziej błyskotliwym nastroju. Poruszał najrozmaitsze tematy — teatr średniowieczny, ceramika
średniowieczna, skrzypce Stradivariusa, buddyzm na Cejlonie i wojenne okręty w przyszłości —
a o wszystkim mówił z takim znawstwem, jak gdyby specjalnie to studiował. Jego wyśmienity
humor jaskrawo odbijał od depresji poprzednich dni. Okazało się, że Athelney Jones potrafi być
wcale miłym towarzyszem w chwilach wolnych od zawodowych zajęć, zaś do jedzenia zabrał się
jak prawdziwy bon vivant. Mnie też ogarnęło podniecenie na myśl, iż zbliżamy się do końca
naszego zadania, a zresztą zaraziłem się wesołością Holmesa. W czasie obiadu żaden z nas nie
wspomniał nawet słowem o sprawie, która nas tutaj zgromadziła.
Kiedy już sprzątnięto, Holmes spojrzał na zegarek i napełnił trzy kieliszki portwejnem.
— Wypijmy — powiedział — za powodzenie naszej małej ekspedycji. A teraz już najwyższy
czas na nas. Czy masz jakiś pistolet, Watsonie?
— Mam w biurku mój stary służbowy rewolwer.
— Lepiej weź go ze sobą. Należy być przygotowanym na wszystko. Widzę, że dorożka już
czeka. Zamówiłem ją na pół do siódmej.
Zanim dojechaliśmy do przystani westminsterskiej, było trochę po siódmej. Na wodzie
czekała już na nas łódź, którą Holmes obrzucił krytycznym spojrzeniem.
— Czy można po czymś poznać, że to łódź policyjna? — zapytał.
— Owszem. Ta zielona latarka z boku.
— A więc proszę ją zdjąć.
Gdy to uczyniono, weszliśmy na pokład i odwiązano łódź od pala. Jones, Holmes i ja
siedzieliśmy u rufy. Jeden człowiek siadł przy sterze, drugi przy motorze, a dwu zwalistych
policjantów na przodzie.
— Dokąd? — spytał Jones.
— Do Tower. Niech się zatrzymają naprzeciw doku Jacobsona.
Łódź była rzeczywiście bardzo szybka. Mknęliśmy wzdłuż szeregów naładowanych barek.
Holmes uśmiechał się z zadowoleniem, gdy wyminęliśmy jakiś rzeczny parowiec, pozostawiając
go daleko w tyle.
— W tym tempie możemy prześcignąć każdego — powiedział.
— No, to może nie, w każdym razie niewiele jest motorówek, które by nas pobiły.
— Musimy złapać „Aurorę”, a ona uchodzi za bardzo szybką. Opowiem ci teraz, Watsonie,
jak to wszystko wygląda. Pamiętasz, jaki byłem zły, że taka drobnostka stanęła mi na drodze?
— Owszem.
— Dałem więc całkowity wypoczynek mózgowi zajmując się doświadczeniami chemicznymi.
Jeden z naszych największych mężów stanu powiedział kiedyś, że najlepszym wypoczynkiem
jest zmiana rodzaju pracy. I rzeczywiście. Kiedy mi się udało rozpuścić węglowodór, powróciłem
znowu do zagadnienia Sholtów i przemyślałem wszystko od początku. Moi chłopcy przetrząsnęli
na próżno oba brzegi rzeki. Nie znaleźli „Aurory” na żadnej przystani ani nie wróciła do domu.
Trudno było przypuścić, iż zatopiono ją celem zatarcia śladów, chociaż pozostawała jeszcze i ta
hipoteza, gdyby wszystko inne zawiodło. Dobrze wiedziałem, że ten Small musi być wcale
chytry, nie uważałem go jednak za zdolnego do czegoś, co wymagałoby subtelnego
przemyślenia, gdyż bywa to przeważnie atrybutem wyższej kultury. Pomyślałem więc, że skoro
Small był już przez jakiś czas w Londynie — a przekonaliśmy się, że stale śledził wydarzenia w
Pondicherry Lodge — to chyba nie mógł tak natychmiast wyjechać, lecz musiał mieć trochę
czasu, chociażby jeden dzień, na załatwienie swoich spraw osobistych. Tak mi dyktowała teoria
prawdopodobieństwa.
— Ten punkt wydaje mi się trochę słabszy — odpowiedziałem. — Bardziej prawdopodobne
przecież, że załatwił swoje sprawy, zanim udał się na tę eskapadę.
— Nie, nie sądzę. Jego kryjówka byłaby zbyt cennym schronieniem w razie potrzeby, żeby
mógł sobie pozwolić na pozbycie się jej przed czasem. Ale jeszcze jedno mnie uderzyło.
Jonathan Small musiał sobie zdawać sprawę z tego, że dziwna powierzchowność jego
towarzysza, choćby nie wiem jak starał się go ukryć, da temat plotkom i nawet może być łączona
z tragedią w Norwood. Miał na pewno dość rozumu, żeby wpaść na tę myśl. Wyruszyli ze swej
kwatery głównej pod osłoną nocy i Small zamierzał wrócić tam przed świtem. Według słów pani
Smith była godzina trzecia, kiedy przyszli po łódź. Rozwidniało się już zupełnie, jeszcze godzina
i ludzie zaczną wstawać. Stąd wniosek, że musieli popłynąć niedaleko. Opłacili dobrze Smitha,
żeby trzymał język za zębami, zarezerwowali sobie jego motorówkę na ostateczną ucieczkę i
pośpieszyli ze szkatułą do swojej kwatery. Za kilka dni, kiedy będą się mogli zorientować, co
gazety piszą na ten temat i czy są na nich skierowane podejrzenia, udadzą się w nocy na jakiś
okręt w Gravesend czy Downs, gdzie już niewątpliwie mają zarezerwowany przejazd do
Ameryki lub do Kolonii.
— Tak, ale co z motorówką? Nie mogli jej przecież zabrać i ukryć ze sobą.
— Oczywiście, przypuszczałem, iż musi być gdzieś w pobliżu, tyle że niewidzialna. Starałem
się potem wyobrazić sobie, że jestem Smallem, i pojąć, co człowiek jego pokroju by w tej
sytuacji zrobił. Najprawdopodobniej rozważył sobie, że jeśli odeśle łódź do przystani i będzie ją
tam trzymał to policja, wpadłszy na ich trop, będzie miała ułatwioną pogoń. Jak więc ukryć łódź i
mieć ją równocześnie pod ręką? Zastanowiłem się, jak bym ja sam w takim przypadku postąpił, i
znalazłem tylko jeden sposób. Przekazałbym łódź jakiemuś majstrowi czy warsztatowi
reperacyjnemu z poleceniem, by wymienili w niej jakiś nieistotny drobiazg. Zostałaby wtedy
zabrana gdzieś do doku czy warsztatu, a więc ukryta, równocześnie zaś mógłbym ją w każdej
chwili mieć do rozporządzenia.
— To mi się wydaje bardzo logiczne i proste.
— Właśnie te pozornie proste rzeczy są często przeoczane. Postanowiłem więc działać.
Wyruszyłem natychmiast w przebraniu tego poczciwego marynarza i zasięgałem języka we
wszystkich dokach w dole rzeki. W piętnastu nie dowiedziałem się niczego, natomiast w
szesnastym, u Jacobsona, powiedziano mi, że przed dwoma dniami człowiek z drewnianą nogą
zostawił u nich „Aurorę”. Twierdził, że ster coś źle funkcjonuje. „Sterowi nic nie brak —
powiedział majster. — O, tam pan ma «Aurorę», na wodzie, ta z czerwonymi pasami”. W tym
samym momencie zjawia się, jak myślicie, kto? Mardocheusz Smith, jej zaginiony właściciel, i to
mocno pod gazem. Nigdy bym się nie domyślił, że to on, gdyby sam nie wykrzykiwał swego
nazwiska i nazwy motorówki. „Potrzebna mi jest dziś wieczorem o ósmej — wołał —
punktualnie o ósmej, pamiętajcie, bo muszę zawieźć dwu gości, którzy nie lubią czekać”. Musieli
mu widać bardzo dobrze zapłacić, bo szastał pieniędzmi na prawo i lewo. Szedłem jakiś czas za
nim, po chwili jednak skręcił do knajpy, wróciłem więc do doku zabrawszy po drodze jednego z
moich chłopców, zostawiłem go na straży i poleciłem pilnować łodzi. Ma stać na brzegu i da nam
znać chusteczką, gdy wystartują. Będziemy czekać na rzece i powinniśmy schwytać wszystko
razem: i ludzi, i skarb.
— Doskonale pan to zaplanował, bez względu na to, czy chodzi o właściwych ludzi, czy nie
— zauważył Jones — gdybym to jednak ja zajmował się tą sprawą, sprowadziłbym policję do
Jacobsona i zaaresztował tych dwóch zaraz po ich przyjściu.
— Co nigdy by nie nastąpiło. Ten facet, Small, to bardzo chytra sztuka. Wyśle naprzód czujkę
i jeżeli tylko coś zbudzi jego podejrzenie, przyczai się gdzieś znowu co najmniej na tydzień.
— Ale mogłeś przecież dopilnować Smitha, który by cię zaprowadził do ich kryjówki —
zauważyłem.
— Musiałbym wówczas stracić cały dzień, a istnieje zaledwie jedna szansa na sto, że Smith
zna ich kryjówkę. Dostał pieniądze i może się upić, po co więc ma zadawać pytania? Przesłali
mu instrukcje, co ma robić. Nie, rozważałem wszelkie możliwe posunięcia i to jest najlepsze.
W czasie tej rozmowy mknęliśmy pod mostami rozpiętymi nad Tamizą. Gdy mijaliśmy City,
ostatnie promienie zachodzącego słońca złociły krzyż na kopule kościoła św. Pawła. Dobiliśmy
do Tower już o zmierzchu.
— Oto doki Jacobsona — wskazał Holmes na grupę masztów i łodzi po stronie Surrey. —
Popłyniemy tam i z powrotem pod osłoną tych barek. — Wyjął z kieszeni nocną lornetkę i
wpatrywał się jakiś czas w brzeg. — Widzę mojego wartownika na straży — powiedział — ale
żadnego znaku chusteczką.
— A gdybyśmy tak spłynęli trochę w dół rzeki i przyczaili się tam na nich? — zaproponował
skwapliwie Jones.
Wszystkich nas ogarnęło takie samo podniecenie, nawet policjantów i palaczy, którzy mieli
bardzo słabe pojęcie o celu tej wycieczki.
— Nie wolno nam na niczym polegać — odpowiedział Holmes. — Jest dziesięć szans przeciw
jednej, że popłyną w dół rzeki, ale nie mamy żadnej pewności. Stąd widzimy wejście do doku, a
sami jesteśmy niewidoczni. Noc zapowiada się jasna i widoczność jest dostateczna. Musimy
zostać tu. Spójrzcie, jak tam w świetle latarń gazowych roi się od ludzi.
— Wracają z doków po pracy.
— Brudne szelmy, ale przypuszczam, że każdy z nich nosi w sobie jakąś ukrytą iskierkę
nieśmiertelności. Patrząc na nich, nikt by tego nie powiedział; nie można twierdzić tego a priori.
Cóż za dziwną zagadką jest człowiek!
— Ktoś nazwał go duszą zamkniętą w zwierzęciu — dodałem.
— Bardzo trafnie mówi na ten temat Winwood Reade — rzekł Holmes. — Powiada on, że
podczas gdy każdy z osobna człowiek stanowi zagadkę nie do rozwiązania, to w skupisku staje
się matematycznym pewnikiem. Nigdy, na przykład, nie można odgadnąć, jak postąpi
pojedynczy człowiek, natomiast można dokładnie przewidzieć, co zrobi pewna określona ilość
ludzi. Indywidualności się różnią, ale procenty pozostają niezmienne. Tak twierdzi statystyka.
Ale co to? Czy mi się zdaje, że widzę chusteczkę? Na pewno coś białego miga tam w oddali.
— Tak, to twój chłopiec! — wykrzyknąłem. — Widzę go doskonale!
— A oto i „Aurora”! — zawołał Holmes. — I pędzi jak strzała. Dodajcie gazu — zwrócił się
do mechanika — i gonimy tę łódź z żółtym światłem z tyłu. Na Boga! Nigdy sobie nie daruję,
jeżeli się nam wymkną.
„Aurora” wysunęła się niepostrzeżenie z doku i przepłynęła z tyłu za dwoma czy trzema
małymi stateczkami, tak że nim ją zobaczyliśmy, była już na pełnych obrotach. Mknęła teraz w
dół rzeki, cały czas blisko brzegu, rozwijając niesłychaną szybkość. Jones patrzył na nią z
powagą i potrząsał głową.
— Jest niezwykle szybka — powiedział. — Bardzo wątpię, czy uda się nam ją dopędzić.
— Ale my musimy ją dopędzić — syknął Holmes przez zęby. — Hej, mechanicy, zróbcie, co
możecie. Musimy ich mieć, choćby miało naszą łódź roznieść.
Byliśmy teraz niedaleko za „Aurorą”. Palenisko huczało, a potężny kocioł pulsował i drżał jak
wielkie metalowe serce. Ostry dziób pruł ciche fale rzeki pozostawiając z lewej i z prawej strony
zwały wody.
Każde drgnienie motoru powodowało, że cała łódź podskakiwała i drżała jak żywa. Duża żółta
latarnia na dziobie rzucała długą, migotliwą smugę światła na naszą drogę. Przed nami ciemna
plama na wodzie wskazywała, gdzie jest „Aurora”, a kłębiąca się za nią piana świadczyła, z jak
wielką szybkością się posuwa. Mijaliśmy barki, parowce, statki handlowe zdążające w tę i tamtą
stronę, okrążaliśmy jedne lub wypadaliśmy z tyłu za innymi. Z ciemności dochodziły nas różne
głosy i nawoływania, ale „Aurora” ciągle gnała naprzód, a my tuż, w jej tropy.
— Dorzucajcie, ludzie, dorzucajcie! — wołał Holmes zaglądając do kotłowni; żar oświetlał
jego podnieconą, orlą twarz. — Starajcie się wydobyć z kotłów jak najwięcej pary.
— Mam wrażenie, że się trochę zbliżamy — rzekł Jones z oczami wlepionymi w „Aurorę”.
— Jestem tego zupełnie pewien — dodałem. — Za kilka minut powinniśmy się z nią zrównać.
W tej samej jednak chwili pech zrządził, że statek holowniczy, ciągnący za sobą trzy barki,
zaszedł nam drogę. Tylko gwałtowne ściągnięcie steru uratowało nas przed zderzeniem, ale nim
zdołaliśmy wyminąć przeszkodę i powrócić na kurs, „Aurora” wyprzedziła nas o dobre dwieście
jardów. Ciągle jednak mieliśmy ją przed oczami, bo mroczny, niepewny zmierzch przeszedł w
rozgwieżdżoną noc. Kotły pracowały z maksymalnym wysiłkiem i słaba łódź drżała i trzeszczała
od mocy, jaka parła nas naprzód. Przelecieliśmy przez Pool, koło doków Zachodni–Indyjskich,
potem wzdłuż Deptford Reach i znowu z nurtem rzeki, okrążywszy Isle of Dogs. Ciemna plama
majacząca przed nami przybrała teraz wyraźnie kształt śmigłej „Aurory”. Gdy Jones skierował na
nią reflektor, doskonale rozróżniliśmy postacie na pokładzie. Jeden z ludzi siedział na rufie i
trzymał między kolanami coś, nad czym się od czasu do czasu pochylał. Obok leżało coś
ciemnego jakby duży pies nowofunlandzki. Ster trzymał chłopiec, zaś przy czerwonym blasku
paleniska dojrzałem starego Smitha, obnażonego do pasa i dorzucającego węgiel do pieca z takim
zapałem, jak by od tego zależało życie. Być może, z początku mieli jeszcze wątpliwości, czy
dążymy ich śladem, skoro jednak za każdym zakrętem czy okrążeniem wciąż odnajdywali nas za
sobą, nie mogli się dłużej łudzić. Pod Greenwich byliśmy już tylko jakieś trzysta kroków za nimi,
w Blackwall — najwyżej dwieście pięćdziesiąt. W ciągu mojej urozmaiconej kariery polowałem
już na różną zwierzynę, w wielu krajach, ale nigdy ten sport nie dał mi tyle dzikich przeżyć co ta
szalona, dzika pogoń po Tamizie. Jard za jardem zbliżaliśmy się do „Aurory”. W ciszy nocnej
słyszeliśmy pulsowanie i warkot jej maszyn. Człowiek u rufy siedział dalej skurczony,
poruszając ustawicznie ramionami, jak gdyby czymś zajęty. Od czasu do czasu podnosił głowę i
mierzył wzrokiem odległość dzielącą łodzie. Podpływaliśmy coraz bliżej i bliżej. Jones krzyknął,
by się zatrzymali. Byliśmy teraz nie dalej niż o cztery długości łodzi od nich, przy czym obie
łodzie pędziły z szaloną szybkością. Całą rzekę widać było bardzo wyraźnie — z Barking Level z
jednej i melancholijnymi bagnami Plumstead z drugiej strony. Na krzyk Jonesa człowiek przy
rufie wstał i zaczął nam wygrażać obydwoma pięściami, przeklinając równocześnie wysokim,
skrzypiącym głosem. Był to postawny, silny mężczyzna — i gdy tak stał szeroko rozkraczony,
zauważyłem, że prawą nogę od kolana ma drewnianą. Na dźwięk jego przenikliwego,
rozzłoszczonego głosu ciemna kupka leżąca obok na pokładzie poruszyła się, wyprostowała i
zmieniła w małego, czarnego człowieczka — najmniejszego, jakiego mi się trafiło widzieć — o
wielkiej, niekształtnej głowie i kołtunie potarganych włosów. Holmes wyciągnął już rewolwer, ja
zaś poszedłem w jego ślady na widok tej dzikiej, wykrzywionej twarzy. Postać tę otulał rodzaj
pledu czy opończy, tak że jedynie twarz można było dojrzeć. Wystarczyło to jednak, aby na
długo pozbawić człowieka snu. Nigdy w życiu nie zdarzyło mi się widzieć twarzy nacechowanej
takim bestialstwem i okrucieństwem. Małe oczka paliły się jakimś niesamowitym blaskiem, a
grube wargi, ściągnięte w tył, odsłaniały zęby, którymi zgrzytał w zwierzęcej furii.
— Pal, jeżeli podniesie rękę — powiedział spokojnie Holmes.
Byliśmy oddaleni zaledwie o długość łodzi i mogliśmy nieomal dotknąć ręką naszej zdobyczy.
Dzisiaj jeszcze mam ten obraz przed oczami: dwaj ludzie na pokładzie, z których jeden, biały,
stoi w rozkroku i bluzga ku nam przekleństwa, a drugi, niesamowity karzeł o ohydnej twarzy,
zgrzyta w świetle latarni mocnymi, żółtymi zębami. Całe szczęście, że widzieliśmy go tak
wyraźnie, bo nagle wyciągnął spod płachty krótki, okrągły kawałek drzewa, podobny do szkolnej
linijki i przyłożył go do ust. Oba nasze wystrzały zabrzmiały równocześnie. Zakręcił się na
miejscu, wyrzucił w górę ramiona i ze zduszonym krzykiem runął do wody. Wśród białej piany
mignęło mi jeszcze raz jego groźne, jadowite spojrzenie. W tej samej chwili człowiek o
drewnianej nodze rzucił się na ster i szarpnął go z całej siły, tak że szalupa skręciła gwałtownie
ku południowemu brzegowi, my zaś przemknęliśmy zaledwie kilka stóp od jej rufy. Skręciliśmy
natychmiast w ich ślady. „Aurora” jednak dobijała już do brzegu.
Była to dzika, opuszczona okolica, gdzie ciągnął się szeroki pas bagien, oświetlony blaskiem
księżyca, poprzecinany rozlewiskami stojącej wody i pokryty gnijącą roślinnością. Łódź z rufą
mokrą od wody uderzyła głucho o bagnisty brzeg. Zbieg wyskoczył, ale jego drewniany kikut
natychmiast ugrzązł w rozmokłym gruncie. Daremnie próbował się wydostać; ani kroku w tył
czy naprzód. Ryczał z bezsilnej wściekłości i zdrową nogą kopał dokoła, ale tylko zapadał się
coraz bardziej. Kiedy wyciągnęliśmy na brzeg naszą łódź, tkwił już tak mocno w bagnie, że
dopiero zarzuciwszy nań grubą linę zdołaliśmy wyciągnąć go i przywlec do burty jak wielką
rybę. Obydwaj Smithowie, ojciec i syn, siedzieli nachmurzeni w motorówce, wyszli jednak
pokornie na nasz rozkaz. Samą „Aurorę” przyholowaliśmy do naszej łodzi. Na jej pokładzie stała
mocna żelazna skrzynka hinduskiej roboty. Bez wątpienia była to ta sama skrzynka, która
zawierała złowróżbny skarb Sholtów. Nie miała klucza, była jednak bardzo ciężka, toteż
ostrożnie przenieśliśmy ją do naszej małej kabiny. Wracając powoli w górę rzeki kierowaliśmy
światło reflektora na wszystkie strony, ale nigdzie nie dostrzegliśmy śladu wyspiarza. Gdzieś w
ciemności na dnie Tamizy leżą kości tego dziwnego przybysza.
— Spójrz — rzekł nagle Holmes wskazując na klapę w pokładzie — w samą porę użyliśmy
pistoletów.
Tuż za miejscem, gdzie staliśmy obaj z Holmesem, tkwiła w desce jedna z morderczych strzał,
które tak dobrze znaliśmy. Musiała przelecieć między nami w chwili, kiedyśmy strzelali. Holmes
uśmiechnął się tylko, wzruszając niedbale ramionami, ja jednak, przyznaję, poczułem zimny
dreszcz na myśl o strasznym niebezpieczeństwie, które przeszło tak blisko obok nas tej nocy.
XI.
SKARB AGRY
Więzień siedział w kabinie naprzeciw skrzyni, na której zdobycie tak długo czekał i tak wiele
się natrudził. Był to człowiek o niespokojnych oczach, a jego twarz spaloną na mahoń pokrywała
sieć zmarszczek i bruzd, świadczących, że musiał ciężko pracować na świeżym powietrzu.
Mocny zarys szczęk widoczny mimo brody wskazywał, że niełatwo go odwieść od obranego
celu. Mógł mieć jakieś pięćdziesiąt lat lub więcej, bo jego czarne, kręcące się włosy
przyprószone były gęsto siwizną. Teraz, gdy był spokojny, nie wyglądał specjalnie
nieprzyjemnie, chociaż gdy popadł w gniew, gęste brwi i agresywny podbródek nadawały mu
charakter okrucieństwa, co sam niedawno stwierdziłem. Siedział z zakutymi w kajdanki rękami
na kolanach, a głową zwieszoną na piersi i spoglądał błyszczącymi oczami na skrzynię, dla której
tyle złego dokonał. Zdawało mi się, że widzę więcej zmartwienia niż gniewu na jego
nieruchomej, opanowanej twarzy. Raz nawet spojrzał na mnie jak by rozbawiony. — No, cóż,
Jonathanie Small — rzekł Holmes zapalając cygaro — bardzo mi przykro, że do tego doszło.
— I mnie także — przyznał szczerze. — Myślę jednak, żem nie zasłużył sobie aż na stryczek.
Przysięgam panu na Biblię, że nie podniosłem nawet ręki na pana Sholto. To ten diabli pomiot,
ten pokurcz Tonga, puścił na niego swoją przeklętą strzałę. Ja nie brałem w tym udziału, proszę
pana. Takem się tym zgryzł, jak by mi zabił jakiego krewniaka. Wychłostałem nawet potem tego
małego diabła końcem liny, ale co się stało, tego nie dało się już odrobić.
— Zapalcie no — rzekł Holmes — a łyk z mojej flaszki też dobrze wam zrobi, bo jesteście
zupełnie przemoczeni. Lecz jak mogliście przypuścić, że ten czarny karzeł będzie miał dość siły,
aby obezwładnić i przytrzymać pana Sholto podczas waszej wspinaczki po linie?
— Tak pan mówi, jak by pan tam był! Prawdę powiedziawszy, spodziewałem się zastać pokój
pusty. Dobrze znałem tryb życia pana tego domu, a to była właśnie godzina, w której zawsze
schodził na dół na kolację. Nie będę nic ukrywał, najlepszą moją obroną będzie, jak wyznam całą
prawdę. Gdyby chodziło o starego majora, to co innego, ani bym się nie zawahał. Wsadziłbym
mu nóż między żebra tak samo chętnie jak teraz to cygaro w zęby! Ale jak będę zesłany za tego
młodego Sholto, do którego nie miałem nigdy najmniejszej urazy, to diablo głupio.
— Jesteście pod nadzorem pana inspektora Jonesa ze Scotland Yardu. Przyprowadzi was do
mego mieszkania, bo chciałbym usłyszeć szczegółowo o całej tej sprawie. Musicie mi
powiedzieć całą prawdę, bo przypuszczam, że będę wam mógł coś pomóc. Prawdopodobnie
zdołam udowodnić, że ta trucizna działa natychmiast i zanim zdołaliście się wdrapać do pokoju,
pan Sholto już nie żył.
— Bo tak i było naprawdę, proszę pana. Nie pamiętam, żebym kiedy przeżył taki wstrząs jak
wtedy, kiedym się wdrapał przez okno do pokoju: ta wykrzywiona na ramię głowa! Byłbym
chyba zabił Tongę na miejscu, ale uciekł. Mówił, że to wtedy właśnie zgubił swój kij i strzały i
one na pewno naprowadziły pana na nasz ślad. Chociaż, dalibóg, nie rozumiem, jakim cudem pan
tego śladu nie zgubił. Ja tam zresztą nie mam do pana żalu o to, że pan mnie złapał. Ale czy to
nie dziwne — dodał z gorzkim uśmiechem — żebym ja, co mam prawo do pół miliona funtów,
musiał spędzić jedną połowę życia przy budowie falochronu na Andamanach, a drugą pewnie na
kopaniu drenów w Dartmoor. Przeklęty dzień, kiedym pierwszy raz ujrzał kupca Achmeda i
zetknął się ze skarbem Agry, bo on jak dotąd sprowadzał tylko przekleństwo na swoich
posiadaczy. Achmedowi przyniósł krwawą śmierć, majorowi Sholto strach i winę, mnie wreszcie
dożywotnią niewolę.
W tym momencie Jones wsunął głowę do kabiny:
— Piękna scenka rodzinna — zauważył. — Pozwoli pan, panie Holmes, pociągnąć z flaszki?
No więc, moim zdaniem, możemy sobie wzajemnie pogratulować. Szkoda, że nie udało się nam
schwytać tego drugiego żywcem. No, ale nie było wyboru. Trzeba przyznać, panie Holmes, że
pan to bardzo ładnie rozwiązał. Nie mogliśmy nic więcej zrobić, jak dopędzić motorówką.
— Wszystko dobre, co się dobrze kończy — rzekł Holmes. — Nie miałem jednak pojęcia, że
„Aurora” jest aż tak szybka.
— Smith twierdzi, że to jedna z najszybszych motorówek na rzece i że gdyby miał jeszcze
jednego człowieka do pomocy przy kotle, nigdy byśmy nie zdołali go dogonić. Przysięga, że nie
miał najmniejszego pojęcia o aferze w Norwood.
— I mówi prawdę — wykrzyknął nasz więzień — nie wiedział ani słowa. Wybrałem jego
łódź, bo wiedziałem, że jest taka szybka. Nie powiedzieliśmy mu nic, ale zapłaciliśmy dobrze i
miał jeszcze dostać sowitą nagrodę w Gravesend po przybyciu do naszego statku „Esmeraldy”,
która odpływa do Brazylii.
— No, jeżeli istotnie nie uczynił nic złego, to i my się postaramy, aby mu sięnic nie stało.
Działamy szybko, aby schwytać, kogo trzeba, ale tak od razu człowieka nie skazujemy.
Zabawne było widzieć, jak zadufany w sobie Jones już zaczynał przybierać górne tony dzięki
udanemu pościgowi. Z lekkiego uśmiechu na twarzy Holmesa odgadłem, że i on pomyślał to
samo.
— Dopływamy teraz do mostu Vauxhall — powiedział Jones — i tutaj wysadzimy pana,
doktorze, razem ze szkatułką. Nie będę ukrywał, że biorę na siebie kolosalną odpowiedzialność.
To bardzo nieprzepisowe, ale trudno, umowa jest umową. Muszę jednak w myśl przepisów
służbowych przydzielić panu jednego z moich ludzi dla eskorty, a to ze względu na wielką
wartość skrzynki. Pan zapewne weźmie dorożkę?
— Tak, oczywiście.
— Szkoda, że nie mamy klucza, bo moglibyśmy uprzednio spisać jej zawartość. Będzie pan
musiał rozbić zamek. Gdzie klucz do tej skrzynki, mój człowieku? — zwrócił się do Smalla.
— Na dnie rzeki — odpowiedział tenże krótko.
— Hm… Całkiem niepotrzebnie przyczyniłeś nam jeszcze tego dodatkowego kłopotu. Dość
już mieliśmy i tak roboty przez was. Nie potrzebuję chyba ostrzegać pana, doktorze, żeby pan był
bardzo ostrożny. Niech pan przywiezie skrzynkę na Baker Street. Przyjedzie pan tam po nas, a
potem razem udamy się do Scotland Yardu.
Wysadzili mnie w Vauxhall razem z ciężkim żelaznym bagażem i z wesołym inspektorem
policji do pomocy. W kwadrans dojechaliśmy do mieszkania pani Forrester. Służącą wyraźnie
zdziwiła ta późna wizyta. Wyjaśniła nam, że pani Forrester nie ma w domu i prawdopodobnie
wróci bardzo późno, ale panna Morstan jest w saloniku. Udałem się więc tam, zabrawszy ze sobą
szkatułę, a uprzejmego inspektora zostawiłem w dorożce. Panna Morstan siedziała przy otwartym
oknie, ubrana w jakiś powiewny biały strój domowy z czymś szkarłatnym przy szyi i w talii.
Miękkie, przyćmione światło lampy padało na jej słodką, poważną twarz i zapalało przytłumione,
metaliczne błyski w jej gęstych, pięknych włosach. Jedna biała dłoń zwisała z poręczy fotela, a
cała postać zdawała się pogrążona w zadumie i melancholii. Na odgłos mych kroków zerwała się
z miejsca; ciemny rumieniec zdziwienia i radości zabarwił jej blade policzki.
— Słyszałam, jak zajechała dorożka, i byłam pewna, że to pani Forrester wróciła wcześniej,
niż zapowiedziała. Nie przypuszczałam nawet, że to pan. Jakież pan przywozi wiadomości?
— Przywożę coś lepszego niż wiadomości — odpowiedziałem stawiając szkatułkę na stole i
starając się, by mój głos brzmiał pogodnie i wesoło, chociaż serce ciążyło mi w piersi jak kamień.
— Przywiozłem pani coś, co jest warte więcej niż wszystkie wiadomości na świecie, a
mianowicie bogactwo.
Rzuciła okiem na szkatułkę.
— Czy to jest właśnie owo bogactwo? — zapytała dość obojętnie.
— Tak… to wielki skarb Agry. Połowa należy do pani, a druga do Thaddeusa Sholto.
Wyniesie to kilkaset tysięcy funtów na osobę. Niech pani pomyśli! To oznacza roczny dochód
dziesięciu tysięcy funtów. Mało się znajdzie w Anglii bogatszych młodych dam. Czy to nie
wspaniałe?
Zdaje mi się, że musiałem trochę przeholować w moich gratulacjach i że wyczuła w nich coś
podejrzanego, uniosła bowiem lekko brwi i spojrzała na mnie z zaciekawieniem.
— Jeżeli ten skarb mam — powiedziała — to tylko dzięki panu.
— Nie, nie, nic podobnego — odpowiedziałem — nie dzięki mnie, lecz dzięki mojemu
przyjacielowi Sherlockowi. Mimo najlepszych chęci nie zdołałbym go odszukać w tych
warunkach, trudnych nawet dla jego genialnego analitycznego umysłu. Mało brakowało, a
bylibyśmy jeszcze w ostatniej chwili ten skarb postradali.
— Proszę, niech pan usiądzie i opowie mi wszystko szczegółowo, doktorze.
Opowiedziałem pokrótce wszystko, co się wydarzyło od naszego ostatniego widzenia: nową
metodę poszukiwań Holmesa, odnalezienie „Aurory”, zjawienie się Athelney Jonesa, wieczorną
wyprawę i niesamowitą pogoń po Tamizie. Z rozchylonymi wargami i błyszczącymi oczyma
słuchała o naszych przygodach. Gdy doszedłem do miejsca, kiedy to zatruta strzała przeleciała
tuż koło nas, zbladła tak mocno, iż obawiałem się, że za chwilę zemdleje.
— Nie, nie, to nic — powiedziała, gdy zerwałem się, by podać jej wody — już przeszło.
Tylko nie mogłam słuchać spokojnie o tym, na jakie niebezpieczeństwo naraziłam swych
przyjaciół.
— Ale przecież to wszystko mamy już za sobą — odpowiedziałem — to naprawdę nie było
nic takiego. Nie będę już pani opowiadał takich ponurych szczegółów. Mówmy o czymś
weselszym, cóż na przykład, może być przyjemniejszego niż ten skarb. Pozwolono mi przywieźć
go osobiście i myślałem, że będzie pani przyjemnie, jeżeli pani pierwsza go obejrzy.
— Będzie to dla mnie niezmiernie interesujące — powiedziała, chociaż w jej głosie nie czuć
było specjalnego podniecenia. Przypuszczalnie jednak uważała, że byłoby nieładnie okazać
obojętność wobec zdobytego z tak wielkim trudem skarbu. — Jaka piękna szkatuła — dodała
pochylając się nad nią. — To indyjska robota, prawda?
— Tak. To z Benares, kute w metalu.
— I jaka ciężka! — wykrzyknęła, starając się unieść. — Sama szkatuła musi mieć niemałą
wartość. Gdzie kluczyk?
— Small wrzucił go do Tamizy — odpowiedziałem. — Muszę pożyczyć pogrzebacza pani
Forrester.
Z przodu szkatuły znajdował się gruby, szeroki skobel wyrzeźbiony na kształt siedzącego
Buddy. Pod ten skobel wsunąłem koniec pogrzebacza i szarpnąłem ku górze. Skobel odskoczył z
głośnym trzaskiem. Drżącymi rękoma uniosłem wieko. Chwilę patrzyliśmy jak skamieniali…
Szkatuła była pusta…
Nic dziwnego jednak, że była ciężka — ścianki miała niemal calowej grubości. Była
masywna, solidnie zrobiona, jak kufer przeznaczony do przechowywania drogocennych rzeczy,
ale wewnątrz ani śladu złota lub klejnotów. Szkatuła była najzupełniej pusta.
— Skarb przepadł — powiedziała spokojnie panna Morstan.
Słysząc jej słowa i zdając sobie sprawę z ich znaczenia, czułem, jak jakiś wielki ciężar spada
mi z serca. Nie przypuszczałem nawet, jakim młyńskim kamieniem leżał mi na sercu skarb Agry.
Zrozumiałem to dopiero teraz, kiedy wreszcie znikł. Oczywista, że było to egoistyczne,
nielojalne, złe, lecz nie mogłem myśleć o niczym innym jak tylko o tym, że znikła złota bariera,
która nas dzieliła!
— Bogu dzięki! — wyrwało mi się z głębi serca.
Rzuciła na mnie szybkie spojrzenie, uśmiechając się pytająco:
— Czemu pan to powiedział? — spytała.
— Bo jest pani znowu dostępna dla mnie — odpowiedziałem ujmując ją za rękę. Nie cofnęła
jej. — Kocham cię, Mary, kocham tak, jak tylko mężczyzna może kochać kobietę. Ten skarb, te
bogactwa zamykały mi usta. Teraz, kiedy to wszystko znikło, mogę powiedzieć, jak bardzo cię
kocham. I dlatego właśnie powiedziałem „Bogu dzięki”.
— Wobec tego i ja także powiem „Bogu dzięki” — szepnęła, kiedy ją przycisnąłem do siebie.
Może ktoś stracił skarb tego wieczoru, ja jednak swój skarb znalazłem.
XII.
DZIWNA HISTORIA JONATHANA SMALL
Cierpliwym człowiekiem musiał być ów policjant ze Scotland Yardu, upłynęło bowiem sporo
czasu, nim do niego wróciłem. Gdy mu pokazałem pustą szkatułkę, zachmurzył się bardzo.
— No i figa z nagrody — rzekł ponuro. — Nie ma pieniędzy, nie ma czym płacić. Gdyby
skarb się odnalazł, to za dzisiejszą noc mnie i Samowi Brown należałoby się co najmniej po
dziesiątaku.
— Pan Thaddeus Sholto jako człowiek zamożny — odpowiedziałem — na pewno was
wynagrodzi bez względu na to, czy skarb jest, czy nie.
Pokiwał tylko powątpiewająco głową.
— To marna sprawa — powtórzył. — Tego samego zdania będzie na pewno i inspektor Jones.
Przewidywania te sprawdziły się, sądząc po minie inspektora, któremu po przybyciu na Baker
Street pokazałem pustą szkatułę. Wszyscy trzej, to znaczy Holmes, Jones i więzień przyjechali
tuż przede mną, ponieważ zmienili pierwotny plan i wstąpili jeszcze po drodze na posterunek
policji. Mój przyjaciel siedział w fotelu z obojętną jak zwykle miną, podczas gdy Small,
założywszy drewnianą nogę na zdrową, tkwił apatycznie naprzeciw niego. Kiedy pokazałem im
pustą szkatułkę, odchylił się na krześle i wybuchnął głośnym śmiechem.
— To twoja robota, Small! — rzekł ze złością Jones.
— A moja! Ukryłem go tak, że nigdy go nie znajdziecie — wybuchnął. — To mój skarb i
jeżeli sam nie mogę go zatrzymać, to już moja w tym głowa, żeby go nie miał nikt inny.
Powtarzam, że żadna żywa istota nie ma do niego prawa, oprócz mnie i jeszcze trzech, co tam
siedzą w barakach andamańskich. Teraz wiem, że ani ja, ani oni nie będziemy z niego korzystać,
ale przez cały czas to, co robiłem, to nie tylko dla siebie, ale i dla nich, bo to był zawsze „Znak
Czterech”. Wiem, że robiłem tak, jak oni by chcieli, abym robił, a oni też by woleli, żebym
zatopił skarb w Tamizie raczej, niż dopuścił, by wpadł w ręce kogoś z Sholtów czy Morstanów.
Nie na tośmy wykończyli Achmeda, żeby ich wzbogacać! Skarb jest tam, gdzie klucz i karzeł
Tonga. Jakem wiedział, że wasza łódź niechybnie nas dopędzi, to cały skarb lu! w bezpieczne
miejsce. Nie zarobicie ani jednej rupii z tej wycieczki!
— Zwodzisz nas, Small — przerwał ostro Jones. — Gdybyś miał zamiar wrzucić skarb do
Tamizy, to łatwiej by ci było wrzucić go z całą szkatułą.
— Mnie łatwiej by było wrzucić, ale i wam znaleźć! — odparł patrząc na nas chytrze, z ukosa.
— Człowiek, który miał dosyć sprytu, żeby mnie ująć, wyciągnąłby bez trudu taką szkatułę z dna
rzeki. A tak, kiedy skarb macie rozsypany na przestrzeni pięciu czy więcej mil, to już będzie
trudniejsza sprawa. Przyznaję, że mi to łatwo nie przyszło. Myślałem, że oszaleję, jak nas
dopędzaliście! Ale przepadło i nie ma co żałować. Było się już w życiu i na wozie, i pod wozem,
to się człowiek nauczył nie wylewać łez nad rozlanym mlekiem.
— Sprawa jest bardzo poważna, Small — powiedział detektyw. — Gdybyś pomógł
przedstawicielom sprawiedliwości, zamiast krzyżować ich plany, miałbyś lepsze widoki w czasie
rozprawy.
— Sprawiedliwość! — warknął eks–skazaniec. — Piękna mi sprawiedliwość! Do kogo skarb
należał, jak nie do nas? Co za sprawiedliwość, żebym miał go oddawać tym, co nigdy na niego
nie zapracowali. A jak ja sobie na to zapracowałem?! Dwadzieścia długich lat przesiedziałem w
tych przeklętych malarycznych bagnach, dzień za dniem harując pod mangowcami, a co noc
przykuty łańcuchem w nędznych barakach skazańców, cięty przez moskity, dręczony febrą,
torturowany przez byle czarnego dozorcę, który lubił odegrać się na białym. Oto jak
zapracowałem sobie na skarb Agry, a wy mówicie mi o sprawiedliwości, tylko dlatego, że nie
mogę znieść myśli, bym ja płacił taką cenę za ten skarb, a potem z niego korzystał kto inny…
Toć sto razy wolę dyndać na szubienicy albo dostać pod skórę taką strzałę Tongi, niż gnić w celi
i myśleć, że ktoś inny żyje w dostatku, w pałacach za moją krwawicę!
Opadła zeń maska stoicyzmu i słowa rwały mu się z ust strumieniem, oczy lśniły, a kajdany
brzęczały w rytm gwałtownych ruchów rąk. Patrząc na furię i pasję tego człowieka zrozumiałem,
iż major Sholto miał niewątpliwie podstawy do przerażenia, kiedy dowiedział się, że ów
pokrzywdzony skazaniec jest na jego tropie.
— Nie zapominaj pan, że cała ta sprawa jest dla nas zupełnie obca — zauważył spokojnie
Sherlock. — Nie znamy tej całej historii i nie możemy wobec tego powiedzieć, po czyjej stronie
była słuszność.
— No cóż, proszę pana, muszę przyznać, że pan postępował ze mną bardzo przyzwoicie,
chociaż zdaję sobie sprawę, że tylko panu zawdzięczam te bransoletki, co mi tu brzęczą. Ale
mimo to nie żywię do pana urazy. Każdy robi swoje, byle szczerze i otwarcie. Jeżeli chce pan
usłyszeć moje dzieje, to nie mam zamiaru nic ukrywać. Wszystko, co powiem, to święta prawda,
ani słowa kłamstwa. Dziękuję panu, proszę postawić tę szklankę tu koło mnie, a jak mi zaschnie
w gardle, to sobie łyknę.
Pochodzę z Worcestershire, urodziłem się w pobliżu Pershore. Pewno i teraz jeszcze
znalazłoby się tam kilku Smallów, gdyby ich kto poszukał. Często miałem zamiar się tam
rozejrzeć, ale co prawda nie przynosiłem chluby mej rodzinie i wątpię, czyby się bardzo ucieszyli
na mój widok. Wszystko to byli ludzie stateczni, chodzący co niedziela do kościoła, osiedli na
roli, znani i szanowani w całej okolicy, a ja tymczasem zawsze miałem w sobie coś z włóczęgi.
Zresztą przestałem im sprawiać kłopot, gdy miałem mniej więcej osiemnaście lat, bo wdałem się
w kabałę o jedną dziewczynę i nie pozostawało nic innego, jak wziąć nogi za pas i zaciągnąć się
do trzeciego pułku liniowego, który właśnie wyruszał do Indii. Nie było mi jednak sądzone długo
służyć w wojsku. Ledwie zdołali mnie nauczyć kroku marszowego i obchodzenia się z
karabinem, wpadła mi do głowy szaleńcza myśl, aby się wykąpać w Gangesie. Na szczęście
kąpał się ze mną także sierżant z mojej kompanii, John Holder, jeden z najlepszych pływaków w
całym pułku. Jak byłem akurat na środku rzeki, dopadł mnie krokodyl i odgryzł prawą nogę tuż
pod kolanem tak pięknie i czyściutko, że mógłby mu pozazdrościć każdy chirurg. Z bólu,
wrażenia i upływu krwi zemdlałem i niechybnie byłbym utonął, żeby nie Holder, który mnie
wyciągnął na brzeg. Kiedy po pięciu miesiącach wyszedłem ze szpitala i mogłem kuśtykać na tej
drewnianej nodze, przywiązanej do kikuta, zwolniono mnie z armii jako inwalidę i uznano za
niezdolnego do służby czynnej.
Jak sobie możecie wyobrazić sytuacja moja była bardzo niewesoła, gdyż zostałem
bezużytecznym kaleką nie mając jeszcze dwudziestu lat. Jednakże dzięki temu nieszczęściu
poszczęściło mi się potem. Pewien człowiek, nazwiskiem Abel White, który przybył tam jako
plantator indyga, potrzebował dozorcy nad swymi kulisami, a okazał się przy tym dobrym
znajomym naszego pułkownika, który od czasu tego tragicznego wypadku interesował się moim
losem. Krótko mówiąc, pułkownik bardzo gorąco polecił mnie na to stanowisko, a że jeździłem
w czasie pracy przeważnie konno, moja drewniana noga nie stanowiła wielkiej przeszkody, bo
kolanami mogłem dobrze utrzymać się w siodle. Moim zadaniem było jeździć po całej plantacji,
dozorować ludzi i zdawać sprawą, kto się lenił. Wynagrodzenie było niezłe, mieszkałem wcale
wygodnie i nie miałem nic przeciwko temu, żeby resztę życia spędzić na plantacji indyga. Pan
Abel White był bardzo zacnym człowiekiem, często zachodził do mojej chaty, żeby ze mną
wypalić fajkę, bo tam biali mniej patrzą, kto czym jest, tylko trzymają się bliżej i serdeczniej
aniżeli tutaj, w kraju. Niestety, szczęście nigdy nie dopisywało mi za długo. Pewnego razu, bez
żadnego uprzedzenia, wybuchł wielki bunt na plantacjach. Jednego miesiąca całe Indie były
ciche i zda się spokojne jak Surrey lub Kent, następnego zaś dwieście tysięcy czarnych diabłów
powstało, a kraj zamienił się w istne piekło. Rzecz prosta, że panowie dobrze znacie te rzeczy, na
pewno lepiej aniżeli ja, co nigdy nie byłem specjalnie skory do czytania. Wiem tylko to, na co
patrzyłem własnymi oczami. Nasza plantacja znajdowała się w miejscowości Muttra, w pobliżu
granicy północno–zachodniej. Noc po nocy niebo paliło się łuną pożarów, bo płonęły domostwa
plantatorów, a co dnia przechodziły przez naszą plantację małe grupy Europejczyków, z żonami i
dziećmi, udając się do Agry, gdzie stał najbliższy garnizon. Pan Abel White był człowiekiem
bardzo upartym. Wbił sobie w głowę, że to wszystko przesada, że ten słomiany ogień wypali się
tak szybko, jak wybuchł. Siedział więc na werandzie popijając whisky i paląc cygara, podczas
gdy cały kraj wokół niego płonął. Rzecz prosta, że pozostaliśmy przy nim, ja i Dawson, który
razem z żoną prowadził księgowość i administrację. Aż pewnego dnia nadszedł koniec.
Wracałem właśnie z niedalekiej plantacji do domu, kiedy wzrok mój padł na jakiś przedmiot
leżący na dnie głębokiego jaru. Podjechałem bliżej, aby się przekonać, co to może być, i przeszył
mnie dreszcz przerażenia, gdy się przekonałem, że to pani Dawson, poćwiartowana na kawałki i
na pół pożarta przez psy i szakale. Nieco dalej przy drodze leżał Dawson, martwy, z pustym
rewolwerem w dłoni, a przed nim, jeden na drugim, czterej sipaje. Spiąłem konia ostrogami,
zastanawiając się, w którą stronę ruszyć, w tej samej jednak chwili zobaczyłem gęsty słup dymu
nad domem Abla Wbite. Przez dach zaczęły się już wydostawać języki ognia. Zrozumiałem, że
nic nie mogę pomóc memu chlebodawcy i że narażę tylko własne życie, jeżeli się wmieszam do
walki. Z miejsca, gdzie się znajdowałem, widziałem setki czarnych diabłów, jeszcze w
czerwonych kurtkach, jak tańczyli i wyli dokoła płonącego domu. Kilku wskazało mnie palcami i
wkrótce kule zaczęły świstać mi koło uszu. Ruszyłem więc galopem przez pola ryżowe i dopiero
późną nocą poczułem się bezpieczny poza murami Agry.
Jak się jednak potem okazało, i tutaj nie było bardzo pewnie. W kraju roiło się jak w ulu.
Gdzie tylko mogły się zebrać małe grupy Anglików, tam trzymały się na placówkach, których
bronili swymi karabinami, wszędzie indziej natomiast musieli uciekać. Była to walka setek
przeciw milionom. A najokrutniejsze było, że ludzie, przeciw którym walczyliśmy, piechota,
konnica i artyleria, to nasze własne wojska, które dopiero co szkoliliśmy. Walczyli teraz naszą
własną bronią i zwoływali się głosem naszych własnych pobudek. W Agrze był trzeci pułk
strzelców bengalskich, trochę Sikhów, dwa oddziały kawalerii i bateria dział. Z angielskich
urzędników i kupców sformowano też ochotniczy pułk, do którego wstąpiłem i ja, bez względu
na drewnianą nogę. W początku lipca spotkaliśmy się z rebeliantami w Shahgunge i nawet ich
tam pobiliśmy, wkrótce jednak zabrakło nam prochu i musieliśmy wrócić do miasta.
Ze wszystkich stron nadchodziły najgorsze wiadomości, czemu zresztą nie można się było
dziwić, bo jeżeli panowie spojrzycie na mapę, przekonacie się, że znajdowaliśmy się akurat w
samym środku buntu — Lucknow jest trochę dalej niż sto mil na wschód, a Cawnpore mniej
więcej tyle samo na południe. Zewsząd dochodziły tylko wieści o torturach, morderstwach i
okrucieństwach.
Agra jest dużym miastem, rojącym się od fanatyków i różnego rodzaju czcicieli diabła.
Garstka naszych ludzi gubiła się wprost wśród wąskich, krętych uliczek. Toteż nasz przywódca
przeszedł rzekę i zajął pozycje w starym forcie Agry. Nie wiem, czy któryś z panów czytał kiedy
lub słyszał o tym forcie. To bardzo dziwne miejsce, najdziwniejsze może, w jakim postała moja
noga, a muszę przyznać, że zjechałem kawał świata. Po pierwsze — olbrzymie, jeżeli chodzi o
rozmiary. Sam obręb murów obejmuje chyba setki akrów. Jest tam część nowsza, gdzie ulokował
się cały nasz garnizon, łącznie z kobietami, dziećmi, magazynami i wszystkim, i zostało jeszcze
bardzo dużo miejsca. Ta nowsza część jest jednak niczym w porównaniu ze starym tortem, gdzie
nikt nie chodzi i który oddany jest na pastwę skorpionów i stonóg. Pełno tam wielkich,
opuszczonych sal i krętych przejść, długich korytarzy wijących się tak, że bardzo łatwo w nich
człowiekowi zabłądzić. Z tej też przyczyny mało kto się tam zapuszczał, chociaż od czasu do
czasu grupy z pochodniami wyruszały, żeby poznać te zakamarki.
Wzdłuż frontowej ściany starego fortu przepływa rzeka, stanowiąc jakby naturalną obronę, ale
z boków i z tyłu jest mnóstwo furt, które musiały być strzeżone, i to zarówno w starej części, jak
i w tej, gdzie ulokował się nasz oddział. Było nas bardzo niewielu i ledwie wystarczyło na
ustawienie wart w rogach budynku i obsługiwanie armat. To też stanowiło powód, że nie
mogliśmy ustawić warty przy każdej z niezliczonych bram fortu. Jedyne, co mogliśmy zrobić, to
zorganizować centralną strażnicę w środku fortu, a przy każdej bramie ustawić jednego białego i
dwóch lub trzech krajowców. Mnie powierzono nocną straż przy małej, odosobnionej bramie w
południowo–zachodniej części fortu. Dostałem pod komendę dwóch Sikhów wraz z poleceniem,
abym w razie niebezpieczeństwa wystrzelił z muszkietu, a wówczas nadejdzie pomoc z centralnej
strażnicy. Ponieważ jednak strażnica była odległa o dobre dwieście jardów, dzielącą zaś nas
przestrzeń zajmował labirynt przejść i korytarzy, miałem wielkie wątpliwości, czy odsiecz
potrafiłaby przybyć na czas, gdyby zaszła tego konieczność.
Przyznam, że byłem bardzo dumny z tego skromnego dowództwa, jakie mi dano, ponieważ —
prawdą mówiąc — byłem raczej surowym rekrutem, a do tego jeszcze kaleką. Przez dwie noce
pełniłem straż z moimi Pendżabami. Były to wysokie chłopy o okrutnym wyglądzie, Mahomet
Singh i Abdullah Khan, stare wiarusy bojowe, którzy walczyli przeciwko nam w Chilian Wallah.
Mówili doskonale po angielsku, niewiele jednak mogłem z nich wydobyć. Woleli stać razem i
szwargotać całą noc w swym dziwnym narzeczu Sikh. Ja zaś sam stałem zwykle przed furtką,
wpatrując się w szeroką, krętą rzekę i migające światła wielkiego miasta. Warczenie bębnów,
bicie w tam–tamy i ryki powstańców, upojonych opium i innymi jakimiś narkotykami,
przypominały nam przez całą noc o niebezpiecznych sąsiadach spoza rzeki. Dowódca nocnej
straży obchodził co dwie godziny wszystkie posterunki, aby sprawdzić, czy panuje porządek.
Trzecia noc mojej straży była ciemna i chmurna, mżył drobny deszczyk. Niewesoła to służba
stać tak przy furtce w okropną pogodę, godzina za godziną. Kilkakrotnie usiłowałem wciągnąć
moich Sikhów w rozmowę, ale nadaremnie. O drugiej przeszła warta i przerwała nudę tej nocy.
Widząc, że nie uda mi się nawiązać z kompanami rozmowy, odłożyłem na chwilę karabin, aby
zapalić fajkę. W jednej chwili obaj Sikhowie skoczyli ku mnie. Jeden porwał mój karabin i
wycelował mi w głowę, drugi zaś przyłożył mi do gardła nóż, przysięgając, że wbije go aż po
rękojeść, jeżeli się poruszę.
Pierwszą moją myślą było, że Sikhowie są w zmowie z powstańcami i że jest to początek
napadu. Jeżeli nasza brama znajdzie się w rękach Sipajów, to placówka musi paść, a z kobietami
i dziećmi postąpią tak samo jak w Cawnpore. Może panowie pomyślą, że chcę się tu wybielić, ale
daję słowo, że na myśl o tym, chociaż czułem na szyi ostrze noża, otworzyłem już usta do krzyku
— a byłby to na pewno mój ostatni krzyk w życiu — aby zaalarmować strażnicę. Człowiek,
który mnie trzymał, zdawał się odgadywać moje myśli, bo w chwili, kiedy właśnie zamierzałem
krzyknąć, szepnął: „Nie rób hałasu. Fort jest zupełnie bezpieczny. Po tej stronie rzeki nie ma
powstańczych psów”. Głos jego brzmiał prawdziwie, z drugiej zaś strony wiedziałem, że skoro
krzyknę, zginę. Wyczytałem to w ciemnych oczach tego człowieka. Czekałem zatem w
milczeniu, co ze mną zrobią.
„Posłuchaj mnie, sahibie — rzekł wyższy i bardziej dziki, ten, którego nazywano Abdullah
Khanem. — Trzeba, byś teraz zdecydował: albo jesteś z nami, albo musisz zamilknąć na wieki.
To dla nas sprawa zbyt ważna, żebyśmy się mieli wahać. Albo więc przysięgniesz na krzyż
chrześcijański, że duszą i ciałem jesteś z nami, albo jeszcze dzisiejszej nocy twoje ciało zostanie
wrzucone do kanału, a my przejdziemy do naszych zbuntowanych braci. Trzeciej drogi nie ma.
Cóż więc wybierasz: śmierć czy życie? Masz tylko trzy minuty do namysłu, bo czas biegnie, a
wszystko musi być załatwione, nim przejdzie warta”.
„Jakżeż się mogę zdecydować — spytałem — skoro nie zdradziliście, czego ode mnie chcecie.
Ale mogę wam powiedzieć od razu, że jeżeli to coś, co narazi na niebezpieczeństwo fort, nie
mam z wami nic do gadania i możecie zaraz wbić mi nóż w piersi”.
„To nic takiego, co by zagrażało fortowi — odpowiedział. — śądamy od ciebie tylko, żebyś
zrobił to, po co wszyscy twoi rodacy tutaj przyszli. Chcemy, żebyś był bogaty. Jeżeli przyłączysz
się do nas tej nocy, to na ten nagi sztylet przysięgniemy ci potrójną przysięgą, której jeszcze
nigdy nie złamał żaden Sikh, że dostaniesz uczciwie przypadającą na ciebie część. Czwarta część
skarbu będzie twoja. Przyznasz nam, że nie można uczciwiej postąpić”.
„Ale cóż to za skarb? — spytałem. — Równie chętnie jak i wy stanę się bogaty, powiedzcie
tylko, jak się do tego zabrać”.
„A zatem przysięgniesz na kości swego ojca, na honor matki i na krzyż, w który wierzysz, że
nie podniesiesz ręki i nie powiesz słowa przeciwko nam ani teraz, ani nigdy?”
„Przysięgam — odpowiedziałem — z zastrzeżeniem, że fort nie będzie narażony.
„A więc i mój towarzysz, i ja — odpowiedział — przysięgamy, że do ciebie należy czwarta
część skarbu, który zostanie równo rozdzielony między nas czterech!”
„Ale nas jest przecie tylko trzech” — zauważyłem.
„Nie, Dost Akbar musi dostać swoją część. Opowiemy ci wszystko czekając na nich. Stań
przy furcie, Mahomecie, i daj zaraz znać, jak ich zauważysz. Sprawa wygląda tak, sahibie, a
mówię ci to dlatego, bo wiem, że twoja przysięga ma znaczenie i że możemy ci zaufać. Gdybyś
był kłamcą — Hindusem, to choćbyś nawet przysięgał na wszystkie bogi w ich fałszywych
świątyniach, nóż ten splamiłby się twoją krwią, a ciało mokłoby w wodzie. Ale Sikhowie znają
Anglików, a Anglicy Sikhów. Słuchaj zatem, co ci powiem:
W północnych prowincjach mieszka pewien radża niezmiernie bogaty, chociaż kraj, nad
którym panuje, jest niewielki. Dużo skarbów odziedziczył po ojcu, ale jeszcze więcej zebrał sam,
bo taką już ma nikczemną naturę, że woli gromadzić, niż wydawać. Gdy wybuchały niepokoje,
potrafił żyć po przyjacielsku ze lwem i z tygrysem — z Sipajami i sahibami z Kompanii. Ostatnio
jednak zdawało mu się, że przyszedł kres białego człowieka, zewsząd bowiem słyszał tylko o
śmierci białych i obalaniu ich władzy. Ale ponieważ jest człowiekiem przezornym, taki sobie
ułożył plan, że jaki by obrót przyjęły wypadki, co najmniej połowa fortuny miała mu pozostać.
Całe złoto i srebro zatrzymał przy sobie, w podziemiach pałacu, natomiast najcenniejsze
kamienie i najwspanialsze perły umieścił w żelaznej szkatule i wysłał przez zaufanego
domownika, który w przebraniu kupca miał je zawieźć do fortu Agry na tak długo, póki znowu
nie zapanuje w kraju spokój. Tym sposobem zapewnił sobie pieniądze na wypadek, gdyby
zwyciężyli powstańcy, natomiast jeżeli Kompania miałaby być górą, ocalałyby mu klejnoty.
Zadysponowawszy w ten sposób skarbem, przyłączył się do Sipajów, ponieważ zwyciężali na
terenie jego państwa.
Tym sposobem, zauważ, sahibie, jego własność już przypada temu, kto pozostał wierny
władzy. Ten mniemany kupiec, podróżujący pod nazwiskiem Achmeda, przebywa obecnie w
mieście Agra i chce się przedostać do fortu. Towarzyszy mu w podróży mój przyrodni brat, Dost
Akbar, który zna jego tajemnicę. Dost Akbar obiecał mu, że przyprowadzi go dzisiaj do jednej z
bocznych bram fortu, i wybrał tę właśnie, gdzie stoimy. Ma niebawem nadejść i znajdzie tu mnie
i Mahometa. Miejsce jest bardzo odludne i nikt nie będzie wiedział o ich przybyciu. Świat nie
dowie się już o kupcu Achmedzie, a wielki skarb radży podzielimy między siebie. Co o tym
myślisz, sahibie?”
W Worcestershire życie człowieka zdaje się rzeczą wielką i świętą, ale sprawa ma się zupełnie
inaczej, kiedy dokoła płyną potoki krwi i szaleje pożoga, a na każdym kroku czyha śmierć. Czy
kupiec Achmed będzie żył, czy nie — było mi najzupełniej obojętne, ale na wzmiankę o skarbie
serce moje zadrżało i pomyślałem sobie, co też bym zrobił z taką wielką fortuną w starym kraju i
co by moi starzy powiedzieli zobaczywszy, że ich syn marnotrawny wrócił z kieszeniami
nabitymi złotem… Jużem się w duszy zdecydował, ale Abdullah Khan, myśląc, że jeszcze się
waham, nalegał dalej.
„Zastanów się, sahibie — mówił — że jeżeli ten człowiek wpadnie w ręce komendanta, to
albo go powieszą, albo rozstrzelają, a klejnoty zabierze rząd, tak że nikt nie zobaczy z tego ani
rupii. Ale jeżeli to my go pojmiemy, dlaczego nie mielibyśmy załatwić całej sprawy do końca.
Klejnotom będzie tak samo dobrze u nas jak i w kasach Kompanii. Wystarczy ich na to, aby
każdy z nas stał się bogaczem i wielkim dowódcą. Nikt się nigdy nie domyśli prawdy, bo
jesteśmy tutaj odcięci od świata. Lepiej nie mogło się wszystko ułożyć! Powiedz więc, sahibie,
raz jeszcze, czy jesteś z nami, czy też mamy cię traktować jak wroga?”
„Jestem z wami duszą i ciałem”.
„To w porządku — rzekł zwracając mi karabin. — Jak widzisz, ufamy ci, sahibie, bo twoje
słowo, podobnie jak i nasze jest niezłomne. Teraz nie pozostaje nam nic innego, jak czekać na
przybycie kupca i mojego brata”.
„A czy twój brat wie, co zamierzacie zrobić?” — spytałem.
„To jego pomysł, on wymyślił ten plan. Podejdźmy do furty i pilnujmy razem z Mahometem”.
Bez przerwy padał rzęsisty deszcz, bo był to bowiem początek pory deszczowej. Brązowe,
ciężkie chmury sunęły po niebie i trudno było zobaczyć coś dalej niż na rzut kamieniem. Przed
bramą widniała wielka fosa forteczna, ale jeszcze gdzieniegdzie zupełnie płytka, tak że można ją
było łatwo przebyć. Miałem dziwne uczucie, gdy tak stałem z dwoma dzikimi mieszkańcami
Pendżabu czekając na człowieka, który zdążał ku swej śmierci.
Nagle po drugiej stronie fosy ujrzałem błysk zaciemnionej latarki. Chwilami znikał wśród
nierówności terenu, a potem ukazywał się na nowo, zmierzając powoli w naszym kierunku.
„Już nadchodzą” — krzyknąłem.
„Zapytaj o hasło, jak zwykle, sahibie — szepnął Abdullach — nie trzeba go przestraszyć.
Wyślij z nim potem nas, a sam zostań tutaj na straży. I lepiej będzie tak trzymać latarnię, żeby ją
można od razu odsłonić, bo trzeba się upewnić, czy to naprawdę on”.
Światło nie przestawało migać, choć zatrzymywało się, to posuwało naprzód, aż wreszcie
rozróżniłem dwie ciemne postacie po drugiej stronie fosy. Pozwoliłem im ześliznąć się po
stromym brzegu, przejść w fosę i dobrnąć do pół drogi pod górę, aż wreszcie zawołałem
przyciszonym głosem:
„Kto tam?”
„Przyjaciele” — padła odpowiedź. Odsłoniłem latarnię i rzuciłem na nich snop światła.
Pierwszy szedł olbrzymiego wzrostu Sikh z czarną brodą, sięgającą niemal do pasa. Nigdy nie
widziałem człowieka tak wysokiego — może w cyrku. Drugi, mały, otyły i okrągły, miał wielki
żółty turban i niósł jakiś duży pakunek owinięty szalem. Dygotał chyba ze strachu, bo ręce mu
drżały jak w ataku febry i wciąż obracał się w prawo i w lewo, błyskając czarnymi oczkami,
podobnie jak mysz, która boi się wyjść z nory. Przeszły mnie ciarki na myśl, że mamy go zabić,
kiedy jednak wspomniałem o skarbie, serce mi stwardniało jak kamień. Ujrzawszy białą twarz,
wydał okrzyk radości i podbiegł ku mnie.
„Opieki, opieki, sahibie — dyszał — dla nieszczęśliwego kupca Achmeda. Przejechałem całą
Radżputanę, aby schronić się w forcie Agry. Obrabowano mnie, pobito i lżono za to, że jestem
przyjacielem Kompanii. Błogosławię tę noc, bo znowu znajduję się w bezpiecznym miejscu, ja i
wszystko, co posiadam”.
„Co tam masz w tym zawiniątku?” — spytałem.
„śelazne pudło — odpowiedział — a w nim kilka rodzinnych pamiątek, które nie
przedstawiają żadnej wartości, ale dla mnie są cenne. Jednakże nie jestem żebrakiem i
wynagrodzę cię, młody sahibie, ciebie i twego dowódcę, jeżeli mi udzielisz schronienia, o które
proszę”.
Nie potrafiłem dalej rozmawiać z tym człowiekiem. Im dłużej patrzyłem na jego opasłą,
przerażoną twarz, tym trudniej mi było pomyśleć, że zamordujemy go z zimną krwią. Najlepiej
było mieć to już prędzej za sobą.
„Zaprowadźcie go na główną wartę” — powiedziałem. Dwaj Sikhowie stanęli po obu jego
stronach, olbrzym zaś kroczył z tyłu. Tak przeszli przez ciemną bramę. Rzadko kiedy człowieka
tak ze wszech stron otaczała śmierć.
Ich miarowe kroki rozległy się echem w pustych korytarzach. Nagle zamilkły i usłyszałem
głosy, potem szarpaninę i uderzenia. Po chwili, ku memu przerażeniu, zaczął zbliżać się tupot
nóg, a jednocześnie zdyszany oddech biegnącego człowieka. Zwróciłem światło latarni na długie,
proste przejście i zobaczyłem tłuściocha biegnącego jak wiatr, z twarzą umazaną we krwi. Tuż za
nim sadził tygrysimi susami olbrzymi, czarnobrody Sikh, z sztyletem błyszczącym we
wzniesionej ręce. W życiu nie widziałem człowieka, który biegłby tak szybko jak ten nieszczęsny
kupiec. Pozostawiał Sikha coraz dalej za sobą i zrozumiałem, że jeżeli mnie ominie i wydostanie
się na otwartą przestrzeń, zdoła się jeszcze uratować. Odczułem dla niego litość, ale myśl o
skarbie sprawiła, że serce moje pozostało twarde i nieczułe. Gdy przebiegał koło mnie, rzuciłem
pod nogi karabin, o który się potknął i przekoziołkował dwa razy jak postrzelony królik. Nim
zdołał porwać się na nogi, Sikh już go dopadł i dwukrotnie wbił mu w bok ostrze sztyletu.
Grubas pozostał tam, gdzie upadł, nie wydawszy nawet jęku ani się nie poruszywszy. Wydaje mi
się, że chyba padając skręcił kark. Widzą panowie, że dotrzymałem obietnicy i mówię słowo w
słowo tak, jak było, nie zważając, czy jest to na moją korzyść, czy nie.
Zamilkł i wyciągnął zakute w kajdanki ręce po szklankę whisky z wodą sodową, którą Holmes
postawił obok niego. Muszę przyznać, że człowiek ten wzbudzał teraz we mnie niesłychane
obrzydzenie, nie tylko z powodu popełnionego z zimną krwią morderstwa, ale może bardziej
jeszcze z powodu impertynenckiego i niedbałego tonu opowiadania. Bez względu na to, jaka go
czekała kara, nie mógł liczyć na moje współczucie. Sherlock Holmes i Jones siedzieli z rękoma
wspartymi o kolana, słuchając z głębokim zainteresowaniem historii Smalla, ale i na ich twarzach
malowały się podobne uczucia. Musiał to widocznie zauważyć, bo w jego głosie i zachowaniu
pojawiło się coś jakby wyzwanie.
— Sam wiem, że to wszystko razem nie było bardzo pięknie — ciągnął dalej — ale chciałbym
wiedzieć, kto na moim miejscu nie zgodziłby się na udział w zdobyczy, wiedząc, że w
przeciwnym razie poderżną mu gardło. A prócz tego, skoro już raz znalazł się w forcie, sprawa
szła o jego lub o moje życie. Gdyby mu się udało zbiec, cała historia by się wykryła, a mnie sąd
polowy skazałby na niechybną śmierć. Bo w tym czasie ludzie nie byli bardzo skłonni do
wyrozumiałości.
— Opowiadaj dalej — przerwał Holmes.
— Abdullah, Akbar i ja wynieśliśmy ciało. Chociaż taki niski, ważył diablo dużo. Mahomet
Singh został, aby pilnować bramy. Zanieśliśmy go na przygotowane już przez Sikhów miejsce.
Było to dość daleko, tam, gdzie kręty korytarz kończy się wielką pustą salą, której ściany
rozpadają się w gruzy. W jednym miejscu podłoga była zapadnięta i zrobił się jakby naturalny
grób. Umieściliśmy więc tam kupca Ahmeda, przykrywszy go starannie cegłami. Po uporaniu się
z tym, wróciliśmy do skarbu.
Leżał w tym samym miejscu, gdzie go upuścił Achmed, zaatakowany po raz pierwszy.
Szkatuła była ta sama, którą tu panowie widzicie na stole. Przy rzeźbionej rączce na pokrywie
wisiał na jedwabnym sznurku klucz. Otworzyliśmy szkatułę i światło latarni odbiło się
tysiąckrotnie w tak cudownej kolekcji klejnotów, o jakich kiedyś czytywałem i marzyłem jeszcze
jako chłopiec w Pershore. Od patrzenia bolały oczy. Nasyciwszy wzrok skarbem, wyjęliśmy
wszystko i sporządzili listę. Były tam 143 brylanty pierwszej wody, a wśród nich jeden, co się
chyba nazywał „Wielki Mogoł”, uważany był za drugi co do wielkości brylant na świecie.
Oprócz tego 97 przepięknych szmaragdów i 170 rubinów, z których jednak niektóre były dość
małe. Poza tym 40 karbunkułów, 210 szafirów, 61 agatów i olbrzymia ilość berylów, onyksów,
kocich oczek, turkusów i innych kamieni, których wtedy nie znałem nawet z nazw, chociaż od tej
pory już się ich nauczyłem. Oprócz tego było tam prawie 300 bardzo pięknych pereł, z których
12 oprawnych w złoto. Nawiasem mówiąc, ten tuzin pereł został wyjęty ze szkatuły i nie było ich
tam teraz, gdy skarb odzyskałem. Obliczywszy skarby włożyliśmy je na powrót do szkatuły i
zanieśliśmy do bramy, aby pokazać Mahometowi. Wtedy ponowiliśmy uroczyście przysięgę,
ślubując sobie wierność i tajemnicę. Postanowiliśmy ukryć skarb w bezpiecznym miejscu do
czasu, kiedy w kraju się uspokoi, a potem podzielić się uczciwie. Nie miało sensu przeprowadzać
podziału od razu, bo gdyby tak cenne klejnoty zostały przy nas znalezione, wzbudziłoby to
podejrzenie. Zresztą ani w forcie, ani nigdzie indziej nie mieliśmy dość odosobnionych kwater,
żeby je tam można trzymać. Zanieśliśmy zatem szkatułę do tej samej sali, gdzie pogrzebaliśmy
ciało, i w najlepiej zachowanej ścianie zrobiliśmy otwór i wsunęli skarb. Zamarkowaliśmy sobie
dobrze to miejsce, a nazajutrz narysowałem cztery plany, po jednym dla każdego z nas, i na dole
postawiłem „Znak Czterech”, bo przysięgliśmy, że każdy będzie zawsze działał w imieniu
wszystkich, tak by żaden nie mógł wyciągnąć korzyści tylko dla siebie. Mogę z ręką na sercu
przysiąc, że nigdy w życiu ślubu tego nie złamałem. Nie potrzebuję panu opowiadać, jak się
zakończył bunt Hindusów. Zajęcie Delhi przez Wilsona, a Lucknow przez Sir Colina złamało
niejako kręgosłup całej sprawie. Nadeszły świeże wojska, a Nana Sahib zbiegł przez granicę.
Lotna kolumna pod komendą pułkownika Greathed wkroczyła do Agry i przepędziła
powstańców. W kraju uspokajało się coraz bardziej i nasza czwórka zaczynała mieć nadzieję, że
oto nadszedł czas, by się bezpiecznie podzielić zdobyczą. Ale trwało to krótko, bo nagle
zostaliśmy aresztowani pod zarzutem zabójstwa Achmeda.
A stało się to tak: radża powierzył Achmedowi kosztowności, bo wiedział dobrze, że jest to
człowiek godzien zaufania. Ludzie wschodu są jednak podejrzliwi. Cóż więc robi nasz radża?
Bierze drugiego, jeszcze bardziej zaufanego sługę, i każe mu szpiegować pierwszego. Ten drugi
miał nie spuszczać Achmeda z oczu i chodzić za nim krok w krok jak cień. Szedł więc za nim
owego wieczora i widział, jak wchodził w bramę. Przypuszczał, rzecz prosta, że Achmed schronił
się w forcie i na drugi dzień także poprosił o opiekę, ale nie mógł odnaleźć jego śladu. To mu się
wydało tak dziwne, że wspomniał o tym sierżantowi, który z kolei powiedział komendantowi.
Wszczęto dokładne poszukiwania i znaleziono ciało. Tak więc w momencie, gdy już byliśmy
pewni, że wszystko jest na najlepszej drodze, całą czwórkę zaaresztowano i postawiono przed
sądem pod zarzutem morderstwa: trzech z nas, bo byliśmy wówczas na straży przy bramie, a
czwartego, gdyż stwierdzono, że przebywał w towarzystwie zamordowanego. Podczas procesu
ani słowo nie padło na temat skarbu, bo radża został zdetronizowany i wygnany z Indii — nikt
się więc nie interesował specjalnie losem klejnotów. Natomiast zabójstwa dowiedziono bez
żadnej wątpliwości, jak również tego, że musieliśmy być wszyscy w nie zamieszani. Trzej
Sikhowie dostali dożywotnie więzienie, ja zaś karę śmierci, chociaż potem zmieniono mi ją także
na dożywocie.
Znaleźliśmy się więc w dziwnej sytuacji. Wszyscy czterej byliśmy jak przykuci za nogę z
niezwykle znikomą szansą wydostania się kiedykolwiek z więzienia, a jednocześnie każdy z nas
znał tajemnicę, która mogła go przenieść do najwspanialszego pałacu, gdyby tylko mógł zrobić z
niej użytek. To poczucie zamieniało życie człowieka w piekło, zwłaszcza że musieliśmy znosić
szturchańce i kopniaki pierwszego lepszego dozorcy, jeść ryż i pić wodę, a tymczasem na
każdego z nas za murami więzienia czekała fortuna. Doprowadziłoby mnie to do szaleństwa,
byłem jednak zawsze uparty jak kozioł, panowałem więc nad sobą i odsiadywałem swą karę,
czekając okazji.
Nareszcie zdawało się, że nadeszła. Przeniesiono mnie z Agry do Madras, a stąd na wyspę
Blair w Andamanach. Jest tam bardzo mało białych skazańców, a ponieważ zachowywałem się
od początku wzorowo, więc też wkrótce przyznano mi pewne ulgi. Przydzielono chatę w Hope
Town, małej miejscowości na stokach Mount Harriet, i pozostawiono stosunkowo dużo swobody.
Było to ponure, nawiedzane febrą miejsce, otoczone przez dzikich krajowców–ludożerców,
zawsze gotowych puścić na nas zatrutą strzałę, jeżeli tylko nadarzy się ku temu okazja.
Pracowaliśmy przy melioracji, zakładaliśmy plantacje yamu i robiliśmy mnóstwo innych rzeczy,
tak że cały dzień byliśmy zaharowani, wieczorem jednak mieliśmy trochę czasu dla siebie.
Między innymi nauczyłem się przyrządzać lekarstwa przy doktorze i przyswoiłem sobie okruchy
jego wiedzy. Przez cały czas wypatrywałem okazji ucieczki, byliśmy jednak oddaleni o setki mil
od najbliższego lądu, a na tamtejszych wodach prawie nigdy nie ma wiatru albo jest bardzo mały
— uciec więc było niesłychanie trudno.
Doktor Somerton był żywym, wesołym młodym człowiekiem. Inni młodzi urzędnicy spotykali
się wieczorami u niego, by grać w karty. Ambulatorium, gdzie przygotowywałem leki,
sąsiadowało z jego pokojem, do którego można było zajrzeć przez małe okienko. Często, gdy
czułem się bardziej samotny, gasiłem lampę w ambulatorium i stanąwszy przy szybie
przysłuchiwałem się ich rozmowom i obserwowałem grę. Sam bardzo lubię grać w karty, a
przyglądanie się sprawiało mi niemal taką przyjemność, jak bym grał sam. Przychodził tam
major Sholto, kapitan Morstan i porucznik Bromley Brown, którzy dowodzili lokalnym
oddziałem wojska, następnie sam lekarz i dwu czy trzech urzędników więziennych, wytrawne
wygi karciane, grające ostrożnie, chytrze i bez ryzyka. Bardzo dobrana kompania.
Niebawem jedno mnie uderzyło: przegrywali zwykle wojskowi, a wygrywali cywile. Proszę
mnie źle nie zrozumieć, bynajmniej nie mówię, że szachrowano, ale tak już jakoś wypadało. Te
typy z więzienia przez całe życie, to znaczy odkąd przebywali na Andamanach, nie robili nic
innego poza grą w karty i doskonale znali swoje sposoby, podczas gdy tamci grali po prostu dla
spędzenia czasu i rzucali karty byle jak. Wieczór za wieczorem wojskowi stawali się coraz
ubożsi, a im bardziej ubożeli, tym bardziej pragnęli się odegrać. Najbardziej ucierpiał major
Sholto. Początkowo grał na banknoty i złoto, ale wkrótce przyszło do weksli, i to na znaczne
sumy. Niekiedy zdarzało się, że wygrywał kilka razy z rzędu, ale potem, jak by po dodaniu mu
ducha, szczęście znowu się od niego odwracało, i to jeszcze gorzej niż przedtem. W dzień
chodził nasępiony jak chmura gradowa i zaczął pić więcej, niż powinien.
Pewnego wieczoru przegrał wyjątkowo dużo. Siedziałem w swojej chacie, gdy przechodzili
mimo z kapitanem Morstanem w drodze powrotnej do domu. Byli zażyłymi przyjaciółmi i
przebywali prawie zawsze razem. Major wściekał się z powodu przegranej.
„To już koniec, Morstan — rzekł do kolegi, gdy przechodzili obok mej chaty. — Będę musiał
podać się do dymisji, jestem zrujnowany”.
„Nie pleć głupstw, stary — odpowiedział przyjaciel klepiąc go po ramieniu. — I ja także
miałem pecha, ale…”
Tyle tylko mogłem posłyszeć, ale to wystarczyło, by mi dać wiele do myślenia.
Kilka dni później major Sholto spacerował nad brzegiem, zaryzykowałem więc rozmowę.
„Chciałbym poprosić pana o radę, panie majorze” — powiedziałem.
„No, Small, o co chodzi?” — spytał wyjmując z ust cygaro.
„Chciałem pana spytać, kto pańskim zdaniem byłby odpowiednią osobą, której można by
powierzyć ukryty skarb. Znam miejsce, gdzie leży skarb wart z pół miliona, a kiedy sam nie
mogę z niego skorzystać, to pomyślałem, że chyba najlepiej zrobię, jak go przekażę
odpowiednim władzom; może mi za to skrócą wyrok”.
„Pół miliona, powiadasz, Small?” — zdumiał się i popatrzył mi bystro w oczy, by zobaczyć,
czy mówię serio.
„Tak jest, proszę pana. W klejnotach i perłach. Leży dostępny dla każdego. A najdziwniejsze
to to, że jego właściciel jest osobą wyjętą spod prawa, tak że skarb będzie należał do pierwszego,
kto go weźmie”.
„Do rządu, Small — wyjąkał — do rządu”.
Powiedział to jednak takim jakimś tonem, że od razu wiedziałem: połknął haczyk.
„Radzi mi pan zatem, majorze, zgłosić to gubernatorowi?” — spytałem spokojnie.
„No, no, nie powinieneś robić nic w zbytnim pośpiechu, bo mógłbyś potem żałować.
Opowiedz mi wszystko, podaj fakty”.
Opowiedziałem mu całą historię, z nieznacznymi tylko zmianami, tak by nie mógł odgadnąć
miejsca. Gdy skończyłem, stał pogrążony w myślach, jak skamieniały. Po drżeniu jego warg
widziałem, że toczy się w nim jakaś walka.
„To bardzo ważna sprawa, Small — rzekł w końcu. — Nie powinieneś mówić o tym ani słowa
nikomu, a ja się z tobą niedługo porozumiem”.
Dwa dni potem, pod osłoną nocy, on i jego przyjaciel, kapitan Morstan, przyszli do mojej
chaty, świecąc sobie latarnią.
„Chciałbym, żeby kapitan Morstan usłyszał tę całą historię z twoich własnych ust” —
powiedział.
Powtórzyłem więc wszystko tak, jak poprzednio.
„To brzmi prawdopodobnie, co? — spytał. — Czy można na tej podstawie coś
przedsięwziąć?”
Kapitan Morstan skinął głową.
„Posłuchaj no, Small — rzekł major. — Ja i mój przyjaciel omówiliśmy dokładnie całą sprawę
i doszliśmy do przekonania, że właściwie nie powinno to obchodzić rządu, gdyż jest to wasza
prywatna sprawa i macie prawo zadysponować tym skarbem, jak się wam podoba. Teraz
zachodzi pytanie: jakiej ceny za to żądacie? Bylibyśmy skłonni podjąć się tego, a przynajmniej to
sobie rozważyć, jeżeli dojdziemy do porozumienia co do warunków”. — Starał się mówić
obojętnym, niedbałym głosem, ale jego oczy błyszczały podnieceniem i chciwością.
„Jeżeli o to idzie, proszę panów — usiłowałem mówić głosem równie obojętnym, ale czułem
podobne podniecenie — człowiek w mojej sytuacji może zaproponować tylko jedno: Chciałbym,
aby mi panowie dopomogli odzyskać wolność, mnie i moim trzem kolegom. Przyjmiemy was
wówczas do spółki i odstąpimy piątą część do podziału”.
„Hm… — odpowiedział. — Piąta część… to nie bardzo nęcące”.
„Dla każdego z panów przypadnie 50 000”.
„Ale jak pomóc wam w odzyskaniu wolności? Sami dobrze rozumiecie, że żądacie
niemożliwości”.
„Nic podobnego — odpowiedziałem. — Wszystko obmyśliłem w najdrobniejszych
szczegółach. Jedyną przeszkodą w naszej ucieczce jest brak łodzi i zapasów żywności na tak
długi okres czasu. W Kalkucie i Madras jest mnóstwo małych żaglówek, które by mogły
doskonale posłużyć naszym celom. Niech panowie zdobędą jedną. Dostaniemy się na pokład w
nocy, a jeżeli panowie zechcecie wysadzić nas w jakimkolwiek porcie na wybrzeżu Indii, wasza
część umowy zostanie wykonana”.
„Gdyby to chodziło tylko o jednego człowieka” — rzekł.
„śaden albo wszyscy — odpowiedziałem. — Przysięgliśmy na to wszyscy czterej, że
będziemy zawsze działać wspólnie.
„Widzisz, Morstan — wtrącił — Small dotrzymuje słowa. Nie pozostawi przyjaciół. Sądzę, że
możemy mu zaufać”.
„To paskudna sprawa — odparł drugi. — Chociaż, jak powiadasz, pieniądze byłyby dla nas
zbawieniem”.
„A więc, Small — powiedział major — przypuszczam, że musimy spróbować pójść ci na
rękę. Po pierwsze, trzeba oczywiście zbadać prawdziwość twego opowiadania. Powiedz mi,
gdzie jest schowana szkatuła, a ja poproszę o urlop i pojadę do Indii statkiem, który nam
przywozi żywność. Tam rozejrzę się w sytuacji”.
„Nie tak prędko — powiedziałem, stygnąc w miarę, jak on się zapalał. — Muszę zyskać zgodę
moich trzech towarzyszy. Wspomniałem już panom, że albo czterej, albo żaden”.
„Bzdury! — wybuchnął. — Co mają trzej czarni do naszej umowy?”
„Czarni czy niebiescy — odparłem — to są moi towarzysze i działamy wszyscy razem”.
Sprawa skończyła się drugim spotkaniem, w którym wzięli udział Mahomet Sing, Abdullah
Khan i Dost Akbar. Znowu omówiliśmy warunki i doszliśmy do porozumienia. Mieliśmy
zaopatrzyć oficerów w plany fortu Agry i zaznaczyć to miejsce w ścianie, gdzie zamurowaliśmy
szkatułę. Major Sholto miał się udać do Indii, żeby sprawdzić nasze opowiadanie. Gdyby znalazł
szkatułę, miał ją zostawić na miejscu, wysłać małą żaglówkę zaopatrzoną w żywność na dłuższą
podróż na wyspę Rutland, dokąd mieliśmy się udać. Wreszcie miał wrócić do swych
obowiązków. Kapitan Morstan miał się wówczas postarać o urlop i spotkać nas w Agrze, gdzie
miał się odbyć ostateczny podział skarbu — przy czym on miał wziąć część swoją i majora.
Wszystko to przypieczętowane zostało najbardziej uroczystą przysięgą, jaką można sobie
wyobrazić. Przesiedziałem całą noc nad papierem i atramentem, a na rano miałem gotowe dwie
mapki podpisane „Znakiem Czterech” — Abdullaha, Akbara, Mahometa i moim.
Zanudzam panów długim opowiadaniem i wiem, że mój przyjaciel, pan Jones, czeka z
niecierpliwością, aby położyć na mnie rękę. Postaram się streścić. Ten łajdak Sholto pojechał
wprawdzie do Indii, ale po to, aby nigdy nie wrócić. Kapitan Morstan pokazał mi jego nazwisko
na liście pasażerów jednego ze statków pocztowych, który odpłynął do Anglii wkrótce potem.
Zmarł mu wuj, pozostawiając znaczną fortunę, wobec czego Sholto wystąpił z armii. Mimo to
jednak tak podle postąpił w stosunku do pięciu ludzi. Niezadługo potem kapitan Morstan
pojechał do Agry i — jak się tego spodziewaliśmy — stwierdził, że szkatuła zginęła. Ten łotr
skradł ją, nie wypełniwszy ani jednego warunku, pod którym zdradziłem mu sekret. Od tego dnia
żyłem wyłącznie myślą o zemście. Dzień i noc nie mogłem myśleć o niczym innym — stało się
to jakąś przemożną, niesamowitą pasją. Nic mnie nie obchodziło prawo czy szubienica. Jedyną
myślą, która mnie nurtowała, było uciec, wyśledzić Sholto, chwycić go za gardło. Nawet skarb
Agry mniejsze już miał dla mnie znaczenie.
Muszę powiedzieć, że nieraz w życiu upierałem się przy zrobieniu czegoś i nigdy się nie
zdarzyło, żebym nie dopiął zamierzonego celu. Minęło jednak wiele żmudnych lat, zanim
nadszedł mój czas. Wspomniałem już, że liznąłem trochę medycyny. Pewnego razu, gdy właśnie
doktor Somerton miał atak febry, banda skazańców schwyciła w lesie małego wyspiarza
andamańskiego. Był śmiertelnie chory i poszedł w to odludne miejsce, aby umrzeć. Zająłem się
nim, mimo że był jadowity jak młoda żmija, a po dwóch miesiącach doprowadziłem do
zupełnego wyzdrowienia. Jakoś się do mnie wtedy bardzo przyzwyczaił, nie chciał wracać do
lasu i kręcił się stale koło mojej chaty. Nauczyłem się od niego trochę ich języka, co go jeszcze
bardziej do mnie przywiązało.
Tonga — tak się bowiem nazywał — był pierwszorzędnym wioślarzem i miał własne, spore
czółno. Przekonawszy się, że jest mi szczerze oddany i uczyni, co może, aby mi się przysłużyć,
ujrzałem szansę ucieczki. Omówiłem z nim wszystko. Miał w nocy podpłynąć czółnem do
opuszczonej i nie strzeżonej przystani i stamtąd mnie zabrać. Kazałem, by się zaopatrzył w wodę
do picia i przygotował zapas yamów, orzechów kokosowych i patatów.
Mały Tonga był dzielny i wierny. Nikt chyba na świecie nie może się poszczycić bardziej
lojalnym przyjacielem. Umówionej nocy czekał na mnie w przystani. Pech jednak zrządził, iż
nadszedł tam jeden z dozorców, podły Pathan, który nigdy nie przepuścił okazji, by mi dokuczyć
i obrzucić obelgami. Zawsze sobie obiecywałem, że się na nim zemszczę i oto nadeszła okazja.
Zdawało się, że to sama opatrzność postawiła go na mojej drodze, abym wziął na nim odwet
przed opuszczeniem wyspy. Stał nad brzegiem, zwrócony do mnie plecami, trzymając karabin na
ramieniu. Rozejrzałem się za jakimś kamieniem, żeby mu rozbić czaszkę, nic jednak nie
znalazłem. Wówczas dziwna myśl wskazała mi, gdzie mam poszukać właściwej broni. Usiadłem
na ziemi i w ciemności odpasałem drewnianą nogę. Trzema susami byłem przy nim. Porwał
karabin, ale uderzyłem go z całej siły, rozbijając przód czaszki. Można jeszcze teraz zobaczyć na
mojej nodze odłamany kawałek drzewa w tym miejscu, którym zadałem cios. Upadliśmy obaj na
ziemię, bo straciłem równowagę, gdy jednak wstałem, leżał bez ruchu. Wskoczyłem więc do
łodzi i po godzinie znaleźliśmy się na pełnym morzu. Tonga zabrał ze sobą cały dobytek: swoją
broń i swoich bogów. Między innymi miał długi, bambusowy oszczep i andamańską matę
kokosową. Zrobiłem z tego żagiel. Dziesięć dni pływaliśmy po morzu, zdając się na los, aż
jedenastego dnia wziął nas na pokład statek handlowy, udający się z Singapore do Jiddah z
pielgrzymami malajskimi. Dziwaczna to była banda, ale obaj z Tongą wkrótce się z nimi
pokumaliśmy. Mieli jedną bardzo dobrą cechę: pozostawiali człowieka w spokoju i nie zadawali
mu żadnych pytań.
Gdybym chciał opowiedzieć panom wszystkie przygody, jakie się przytrafiły mojemu małemu
kompanowi i mnie, nie bylibyście zadowoleni, bo trzeba by tu siedzieć chyba do wschodu słońca.
Włóczyliśmy się tu i tam po świecie, bo zawsze coś się takiego zdarzyło, że nie mogliśmy
dotrzeć do Londynu. Przez cały czas jednak ani na chwilę nie zapomniałem o moim celu. Nocami
śnił mi się Sholto. Nie raz, ale sto razy zabijałem go we śnie. Lecz w końcu, w jakieś trzy czy
cztery lata, dobrnęliśmy do Anglii. Bez większych trudności odkryłem miejsce pobytu majora i
starałem się zbadać, czy wydał już cały skarb, czy też go jeszcze posiada. Zawarłem znajomość z
kimś, kto mógł mi być pomocny. Nie chcę tu wymieniać żadnych nazwisk, by nie wpakować
jeszcze kogoś do więzienia. Wkrótce dowiedziałem się, że klejnoty są nadal w posiadaniu
majora. Starałem się dostać go w ręce różnymi sposobami, ale był niezwykle przebiegły i miał
zawsze przy sobie, prócz synów, dwu eks–bokserów i hinduskiego służącego, którzy go strzegli.
Jednakże pewnego dnia doszła mnie wiadomość, że jest umierający. Pospieszyłem
natychmiast do ogrodu otaczającego dom, wściekły, że w ten sposób gotów jest ujść mej
zemście. Zajrzawszy przez okno zobaczyłem go na łóżku, a po obu stronach stojących synów.
Byłbym od razu wskoczył do pokoju i załatwił się ze wszystkimi trzema, gdyby nie to, że
zobaczyłem, jak opadła mu szczęka i zrozumiałem, że nie żyje. Tej samej nocy dostałem się do
jego pokoju i przejrzałem papiery w poszukiwaniu jakiejś wzmianki o miejscu, gdzie ukrył
klejnoty. Nie znalazłem jednak ani słowa, odszedłem więc zgorzkniały i wściekły. Nim
opuściłem pokój, pomyślałem sobie, że jeżeli jeszcze kiedykolwiek w życiu spotkam moich
przyjaciół Sikhów, przyjemnie będzie im się dowiedzieć, że pozostawiłem jakiś ślad mojej
nienawiści, nakreśliłem przeto na kartce nasz „Znak. Czterech”, tak jak był wyobrażony na
planie, i przypiąłem zmarłemu do piersi. Nie mogłem znieść myśli, że zostanie pochowany bez
jakiejś pamiątki od ludzi, których ograbił i oszukał.
Zarabialiśmy na życie w ten sposób, że pokazywałem na jarmarkach i widowiskach mojego
małego Tongę jako czarnego ludożercą. Zajadał surowe mięso i tańczył swój rodzimy taniec
wojenny. Zawsze więc po takim dniu mieliśmy trochę pieniędzy w kapeluszu. Stale
interesowałem się wszelkimi wiadomościami z Pondicherry Lodge. Przez kilka lat nie
dowiedziałem się nic poza tym, że poszukiwania skarbu trwają nieustannie. Nareszcie jednak
nadeszła pożądana wieść, skarb został znaleziony. Był ukryty na strychu, nad laboratorium
chemicznym Bartholomeusa Sholto. Pojechałem tam natychmiast i obejrzałem sobie wszystko,
nie widziałem tylko możliwości dostania się na strych z moją drewnianą nogą. Oprócz tego
dowiedziałem się jeszcze o istnieniu klapy w dachu i o godzinie, kiedy pan Sholto zwykł
schodzić na dół na kolację. Pomyślałem, że uda mi się wykonać moje zadanie przy pomocy
Tongi. Przyprowadziłem go więc ze sobą i opasałem grubą liną. Potrafił czołgać się jak kot,
wkrótce też znalazł się na dachu. Na swoje i nasze nieszczęście jednak, pan Sholto był jeszcze w
pokoju. Tonga przekonany, że doskonale robi, zabił go, i gdy wspiąłem się na rękach po linie,
paradował po pokoju, dumny jak paw. Bardzo się też zdziwił, gdy go zacząłem smagać końcem
sznura i wymyślać od krwiożerczych diabłów. Zabrałem szkatułę, spuściłem na dół i sam
ześliznąłem się za nią, zostawiając na stole „Znak Czterech” jako dowód, że skarb znajduje się
obecnie w rękach prawych właścicieli. Tonga wciągnął linę, zamknął okno i wrócił tą samą
drogą, którą przyszedł. Zdaje mi się, że nie mam nic więcej do powiedzenia. Słyszałem, jak jeden
z rybaków mówił o szybkości „Aurory”, doszedłem więc do przekonania, że nada się właśnie do
ucieczki. Porozumiałem się ze starym Smithem i obiecałem pokaźną sumę za bezpieczne
dowiezienie nas do naszego statku. Domyślał się prawdopodobnie, że coś tutaj nie klapuje, nie
wtajemniczaliśmy go jednak w nasze sekrety. Wszystko, co powiedziałem, to najszczersza
prawda. Jeśli to panom opowiadam, to nie dlatego, żeby was zabawić, bo nie bardzo ładnie żeście
mi się przysłużyli, ale ponieważ myślę, że najlepszą moją obroną jest wyznanie całej prawdy i
udowodnienie, jak podle postąpił wobec mnie major Sholto i jak mało winy ponoszę za śmierć
jego syna.
— Bardzo ciekawe sprawozdanie — zauważył Sherlock Holmes. — Śliczne zakończenie
niezwykle interesującej sprawy. W ostatniej części opowiadania nie znalazłem dla siebie nic
nowego poza tym, że przynieśliście ze sobą własny sznur. Tego nie wiedziałem. Aha, i jeszcze
coś. Spodziewałem się, że Tonga zgubił wszystkie strzały, a tymczasem udało mu się wystrzelić
na nas jeszcze jedną.
— Zgubił wszystkie, proszę pana, z wyjątkiem tej, która tkwiła w rurce.
— Ach, oczywiście — rzekł Holmes — nie pomyślałem o tym.
— Czy jeszcze coś chcieliby panowie wiedzieć? — spytał uprzejmie skazaniec.
— Dziękuję, zdaje się, że już nic — odpowiedział mój towarzysz.
— Panie Holmes — rzekł Antheley Jones — jest pan człowiekiem, którego zachcianki należy
spełniać, i wszyscy wiemy, że jest pan wielkim znawcą zbrodni. Ale służba jest służbą i uważam,
że posunąłem się za daleko, ulegając prośbie pana i pańskiego przyjaciela. Poczuję się znacznie
lepiej, gdy będę wiedział, że nasz rozmówca jest bezpiecznie ulokowany pod kluczem. Dorożka
jeszcze czeka, a na dole stoją dwaj policjanci. Jestem obydwu panom bardzo zobowiązany za
pomoc. Rzecz prosta, zostaną panowie wezwani na sprawę. Dobranoc.
— Dobranoc obydwu panom — dodał Jonathan Small.
— Proszę przodem, Small — zauważył przekorny Jones, gdy wychodzili z pokoju — muszę
szczególnie uważać, żebyś mnie nie potrącił swą drewnianą nogą, korzystając z dawnego
doświadczenia na Wyspach Andamańskich.
— No, i oto kończy się przedstawienie — powiedziałem po ich wyjściu, kiedy siedzieliśmy
chwilę w milczeniu, paląc papierosy. — Obawiam się, że była to dla mnie ostatnia sposobność
studiowania twoich metod pracy. Panna Morstan bowiem uczyniła mi zaszczyt godząc się zostać
moją małżonką.
Holmes jęknął nad wyraz ponuro.
— Obawiałem się tego. Naprawdę, nie mogę się zdobyć na gratulacje.
Byłem trochę dotknięty.
— Czyżbyś miał jakieś powody do niezadowolenia z mojego wyboru? — zapytałem.
— Nic podobnego. Uważam ją za jedną z najbardziej czarujących kobiet, jakie spotkałem w
życiu, i za wielką pomoc ewentualnie w takich sprawach jak ostatnia. Wykazuje w tym kierunku
zdecydowany talent. Świadczy o tym chociażby fakt, że spośród wszystkich innych papierów
ojca przechowała akurat plan Agry. Ale miłość jest sprawą uczucia, a gdzie miesza się uczucie,
tam ustępuje chłodny, trzeźwy rozsądek, który ja stawiam ponad wszystko inne. Toteż sam nigdy
się nie ożenię, wpłynęłoby to bowiem bardzo niekorzystnie na mój rozsądek.
. — Mam nadzieję — rzekłem ze śmiechem — że mój rozsądek wytrzyma tę próbę. Ale jesteś
zmęczony, Holmesie.
— Tak odczuwam już reakcję. Jestem pewien, że teraz przez tydzień będę zupełnie oklapły.
— To dziwne — rzekłem — jak u ciebie nastroje się zmieniają. Po napadzie tego, co u innego
człowieka nazwałbym lenistwem, następują okresy wspaniałej energii i wigoru.
— Tak, siedzi we mnie pierwszorzędny próżniak i niezwykle czynny jegomość. Często
przychodzą mi na myśl słowa Goethego:
Schade dass die Natur nur einen Mensch aus dir schuf,
Denn zum wurdigen Mann war und zum Schelmen der Stoff.
Aha, ale wracając do tej norwoodzkiej sprawy, przekonałeś się, jak twierdziłem od razu, że
mieli w domu wspólnika, którym nie mógł być nikt inny jak Lal Rao. Tak więc Jones ma istotnie
niepodzielny zaszczyt złowienia jednej ryby podczas tego wielkiego połowu.
— Podział wydaje mi się raczej niesprawiedliwy — zauważyłem. — Właściwie wszystko w
tej sprawie zrobiłeś ty. Ja zdobyłem żonę, Jones uznanie, a co zostaje dla ciebie?
— Dla mnie? Dla mnie zawsze jeszcze pozostaje kokaina — i z tymi słowy Sherlock Holmes
wyciągnął po nią szczupłą dłoń.
