CZERWIE DIUNY
DWADZIEŚCIA
JEDEN LAT
PO UCIECZCE
Z KAPITULARZA
Nie narodziło się jeszcze ponownie tak wiele
osób, które kiedyś znałam. Brakuje mi ich,
chociaż ich nie pamiętam. Dzięki kadziom
aksolotlowym wkrótce się to zmieni.
- ghola lady Jessiki
Na pokładzie błądzącego statku pozaprzestrzennego
Itaka Jessika była obecna przy narodzinach swojej
córki, ale tylko się temu przyglądała. Miała dopiero
czternaście lat. Stała w tłumie w ośrodku medycznym, a
dwie Bene Gesserit, lekarki Suka z przylegającego do
centrum żłobka, przygotowywały się do wydobycia
drobnego dziecka z kadzi aksolotlowej.
- Alia - mruknęła jedna z lekarek.
Tak naprawdę nie była to córka Jessiki, ale ghola
wyhodowany z przechowanych komórek. Żaden z
młodych gholi na statku nie był jeszcze „sobą". Nie
odzyskali dotąd wspomnień, nie pamiętali nic ze swojej
przeszłości.
Coś próbowało się przedostać z zakamarków jej
umysłu do świadomości, ale chociaż uwierało ją to jak
obluzowany ząb, nie mogła sobie przypomnieć
pierwszych narodzin Alii. Czytała wielokrotnie w
archiwach legendarne opisy stworzone przez biografów
Muad'Diba, ale nie p a m i ę t a ł a.
Miała w głowie jedynie obrazy ze swoich studiów
nad przeszłością: „Sucha i pełna kurzu sicz na Arrakis,
otoczona przez Fremenów. Jessika, uciekająca z synem
Paulem, została przyjęta przez to pustynne plemię.
Książę Leto nie żył już, zamordowany przez
Harkonnenów. Ciężarna Jessika napiła się Wody Życia,
co na zawsze zmieniło płód rozwijający się w jej ciele".
Od chwili narodzin pierwotna Alia zupełnie różniła się
od innych dzieci - przepełniały ją starożytna mądrość i
szaleństwo. Chociaż nie przeszła agonii przyprawowej,
miała dostęp do Innych Wspomnień. Zły Duch!
„To była inna Alia. Działo się to w innych czasach i
przebiegało inaczej".
Teraz Jessika stała obok swojego „syna" Paula, gholi,
który chronologicznie był o rok starszy od niej. Paul
czekał ze swą ukochaną towarzyszką, Fremenką Chani,
i dziewięcioletnim gholą, który był z kolei ich synem,
Leto II. W poprzednim rozdaniu była to jej rodzina.
Bene Gesserit wskrzesiły te postaci z historii, by
pomogły im walczyć ze straszliwym wrogiem z
zewnątrz. Siostry miały Thufira Hawata, planetologa
Lieta-Kynesa, przywódcę Fremenów Stilgara, a nawet
okrytego złą sławą doktora Yuego. Teraz, po prawie
dziesięcioletniej przerwie w programie hodowli gholi,
do grupy dołączyła Alia. Wkrótce pojawią się inni - w
trzech pozostałych kadziach aksolotlowych rozwijała
się już trójka dzieci: Gurney Halleck, Serena Butler i
Xavier Harkonnen.
Duncan Idaho spojrzał zagadkowo na Jessikę.
Wieczny Duncan, ze wszystkimi wspomnieniami
odzyskanymi ze wszystkich poprzednich żywotów...
Zastanawiała się, co myślał o tym nowo narodzonym
gholi, bąblu przeszłości unoszącym się ku powierzchni
teraźniejszości. Dawno temu pierwszy ghola Duncana
był małżonkiem Alii.
*
Duncan dobrze ukrywał swój wiek. Był dojrzałym
mężczyzną o ciemnych, kędzierzawych włosach i
wyglądał dokładnie tak jak bohater uwieczniony na tylu
archiwalnych obrazach, od czasów Muad'Diba, przez
trzy i pół tysiąca lat panowania Boga Imperatora, aż po
chwilę obecną, piętnaście wieków po jego zakończeniu.
Do izby porodowej wpadł zdyszany i spóźniony stary
rabbi w towarzystwie dwunastoletniego Wellingtona
Yuego. Młody Yueh nie miał na czole romboidalnego
tatuażu słynnej Akademii Suka. Brodaty rabbi
najwyraźniej sądził, że uda mu się powstrzymać
chudego młodzieńca przed ponownym popełnieniem
strasznych zbrodni, których dopuścił się w poprzednim
życiu.
W tej chwili rabbi wyglądał na rozzłoszczonego, jak
zawsze, kiedy znalazł się w pobliżu kadzi
aksolotlowych. Lekarki Bene Gesserit zignorowały go,
więc wyładował swoje niezadowolenie na Szienie.
- Po latach normalności znowu to zrobiłaś! Kiedy
przestaniesz szydzić z Boga?
Pod wpływem złowróżbnego snu Sziena wprowadziła
moratorium na kontynuowanie projektu hodowli gholi,
który od początku był jej pasją. Jednak ostatnie ciężkie
przejścia na planecie Przewodników, które omal nie
zakończyły się schwytaniem grupy przez łowców
wroga, zmusiły ją do ponownego przemyślenia tej
decyzji. Bogactwo historycznych i taktycznych
doświadczeń, które wnieśliby nowi ghole, mogło się
stać najlepszą bronią, jaką miał statek pozaprzestrzenny.
Postanowiła podjąć to ryzyko.
„Może Alia pewnego dnia nas ocali - pomyślała
Jessika. - Albo jeden z pozostałych gholi..."
Kusząc los, Sziena przeprowadziła eksperyment na
tym nienarodzonym gholi, by stał się bardziej podobny
do t a m t e j Alii. Ustaliwszy, w którym momencie
ciąży pierwotna Jessika spożyła Wodę Życia, poleciła
lekarkom Suka, by wprowadziły do kadzi aksolotlowej
niemal zabójczą dawkę przyprawy. Przesyciła nią płód.
S t a r a ł a się odtworzyć Złego Ducha.
Jessika była przerażona, kiedy się o tym dowiedziała,
ale było już za późno i nie mogła temu przeszkodzić.
Jak przyprawa wpłynie na to niewinne dziecko?
Przedawkowanie melanżu nie było tym samym co
przejście agonii.
Jedna z lekarek Akademii Suka powiedziała
rabbiemu, by trzymał się z dala od izby porodowej.
Starzec podniósł z gniewną miną drżącą rękę, jakby
błogosławił blade ciało kadzi aksolotlowej.
- Wy, czarownice, uważacie, że te kadzie nie są już
kobietami, nie są ludźmi, ale to jest nadal Rebecca.
Pozostaje owieczką z mojej trzódki.
- Rebecca zaspokoiła ważną potrzebę - rzekła Sziena.
- Wszystkie ochotniczki dobrze wiedziały, co robią.
Ona pogodziła się z ciążącą na niej odpowiedzialnością.
Dlaczego ty nie możesz tego zrobić?
Rabbi obrócił się ze złością do stojącego obok niego
młodzieńca.
- Ty z nimi porozmawiaj, Yueh. Może ciebie
posłuchają.
Jessika miała wrażenie, że kadzie bardziej intrygują,
niż irytują młodego gholę o ziemistej cerze.
- Jako Lekarz Akademii Suka - powiedział -
odebrałem wiele dzieci. Ale nigdy w taki sposób.
Przynajmniej tak myślę. Moje wspomnienia są wciąż
dla mnie niedostępne, więc czasami czuję się
zdezorientowany.
- Ale Rebecca jest człowiekiem, nie jakąś biologiczną
maszyną do produkcji melanżu i gholi. - Rabbi podniósł
głos. - Musisz to widzieć.
Yueh wzruszył ramionami.
- Nie mogę być całkowicie obiektywny, ponieważ
urodziłem się w taki sam sposób. Gdyby wróciły mi
wspomnienia, może bym się z tobą zgodził.
- Nie potrzebujesz pierwotnych wspomnień, żeby
myśleć! Możesz chyba m y ś l e ć, co?
- Dziecko jest gotowe - przerwała im jedna z lekarek.
- Teraz musimy je wydobyć. - Odwróciła się z
niecierpliwością do rabbiego. - Pozwól nam zająć się
naszą pracą, bo inaczej również kadź może zostać
uszkodzona.
Z odgłosem obrzydzenia rabbi przepchnął się przez
tłum i wyszedł z izby porodowej. Yueh pozostał tam i
nadal się przyglądał.
Jedna z członkiń Akademii Suka odłączyła pępowinę
od mięsistej kadzi. Jej niższa koleżanka przecięła
szkarłatnopurpurową więź, po czym wytarła oślizgłego
noworodka i podniosła wyżej małą Alię. Dziecko
natychmiast wydało głośny krzyk, jakby niecierpliwie
czekało na tę chwilę. Jessika westchnęła z ulgą, bo ten
krzyk świadczył, że tym razem dziewczynka nie jest
Złym Duchem. Po narodzinach pierwsza Alia rzekomo
spojrzała na świat inteligentnymi oczami dorosłej
osoby. Płacz tego dziecka brzmiał normalnie. Ale
raptownie ustał.
Podczas gdy jedna lekarka zajęła się wiotczejącą
kadzią, druga zawinęła dziecko w koc. Czując skurcz w
sercu, Jessika chciała wziąć maleństwo na ręce, ale
oparła się temu pragnieniu. Czy Alia zacznie nagle
mówić głosami z Innych Wspomnień? Ale noworodek
tylko się rozglądał po ośrodku medycznym,
najwyraźniej nie mogąc skupić wzroku. Alią zaopiekują
się Bene Gesserit. Zrobią to w taki sam sposób, w jaki
brały pod swoje skrzydła inne dziewczynki. Pierwsza
Jessika, urodzona pod bacznym okiem piastunek, nigdy
nie poznała matki w tradycyjnym sensie tego słowa. Ani
ta Jessika. Nie pozna jej też Alia ani inni ghole. Nowa
córka zostanie wychowana wspólnie w
zaimprowizowanej społeczności, będąc bardziej
obiektem naukowej ciekawości niż miłości.
- Cóż za dziwną stanowimy wszyscy rodzinę -
mruknęła Jessika.
Ludzie nigdy nie są w stanie zrobić czegoś
precyzyjnie. Pomimo całej wiedzy i
doświadczenia, które zdobyliśmy dzięki
niezliczonym maskaradnikom będącym
naszymi „ambasadorami", mamy nadal ich
chaotyczny i dezorientujący obraz. Niemniej
jednak pełne błędów opisy ludzkiej historii
dają zabawny wgląd w złudzenia, którymi
karmi się ludzkość.
- Erazm, zapiski i analizy,
kopia zapasowa #242
Mimo ponaddwudziestoletnich wysiłków myślące
maszyny nie schwytały dotąd statku pozaprzestrzennego
i nie przejęły jego cennego ładunku. Nie powstrzymało
to jednak komputerowego wszechumysłu przed
wysłaniem ogromnej floty przeciw reszcie ludzkości.
Duncan Idaho nadal wymykał się Omniusowi i
Erazmowi, którzy co rusz zarzucali swoją skrzącą się
tachionową sieć w nicość, poszukując upragnionej
zdobyczy. Normalnie zdolność statku
pozaprzestrzennego do ukrywania się nie pozwalała go
zobaczyć, ale od czasu do czasu migał on ścigającym
jak coś schowanego za krzakami. Początkowo
polowanie to było dla wszechumysłu wyzwaniem, ale
teraz zaczynało go irytować.
- Znowu zgubiłeś ten statek - zagrzmiał Omnius przez
megafony w ścianach przypominającej wnętrze katedry
centralnej sali w technologicznej metropolii,
Synchronii.
- Nieprecyzyjna opinia. Żeby go zgubić, muszę go
najpierw znaleźć. - Erazm starał się nadać głosowi
beztroski ton, zmieniając postać miłej staruszki na
bardziej znajomy wygląd robota o platynowej,
elastometalowej powłoce.
Nad Erazmem wznosiły się, niczym olbrzymie,
splecione koronami drzewa, metalowe wieże, tworząc
sklepienie katedry maszyn. Z pobudzonych powłok
filarów tryskały fotony, zalewając jego nowe
laboratorium światłem. Robot zainstalował nawet
jarzącą się fontannę, w której bulgotała lawa. Była to
bezużyteczna dekoracja, ale Erazm często zaspokajał w
ten sposób swoją starannie kultywowaną artystyczną
wrażliwość.
- Nie bądź niecierpliwy - powiedział. - Pamiętaj o
matematycznych przewidywaniach. Wszystko zostało
precyzyjnie ustalone.
- Twoje matematyczne przewidywania mogą być
mitami, jak wszystkie proroctwa. Skąd mam wiedzieć,
że są poprawne?
- Ponieważ ja tak powiedziałem.
Wraz z wysłaniem floty maszyn zaczął się w końcu
od dawna przepowiadany Kralizek. Kralizek...
Armagedon... Bitwa na końcu wszechświata...
Ragnarok... arafel... Koniec Czasu... Chmura-Ciemność.
Był to czas fundamentalnych zmian, obrotu całego
wszechświata wokół jego kosmicznej osi. Ludzkie
legendy przepowiadały taki kataklizm od zarania
cywilizacji. W istocie podobne kataklizmy zdarzyły się
już parę razy: Dżihad Butleriański, Dżihad Paula
Muad'Diba i rządy Tyrana, Leto II. Manipulując
projekcjami komputerowymi i tworząc w ten sposób
oczekiwania w umyśle Omniusa, Erazm zapoczątkował
wydarzenia, które doprowadzą do kolejnej
fundamentalnej zmiany. Proroctwo czy rzeczywistość -
porządek rzeczy naprawdę nie miał znaczenia.
Wszystkie nieskończenie złożone obliczenia Erazma,
poddawanie bilionów danych najbardziej
wyrafinowanym procedurom, wskazywały niczym
strzałka na jeden wynik: o biegu wydarzeń pod koniec
Kralizeku zdecyduje ostatni Kwisatz Haderach - bez
względu na to, kto nim jest. Pokazywały również, że ów
Kwisatz Haderach znajduje się na statku
pozaprzestrzennym, a zatem naturalne było, że Omnius
chciał, by taka potężna siła walczyła po jego stronie.
Ergo, myślące maszyny musiały schwytać ten statek.
Wygra ten, kto pierwszy zdobędzie władzę nad ostatnim
Kwisatz Haderach.
Erazm nie w pełni rozumiał, co dokładnie ten
nadczłowiek może zrobić, kiedy zostanie ostatecznie
zlokalizowany i pojmany. Chociaż robot był od dawna
badaczem ludzi, pozostawał myślącą maszyną, a
Kwisatz Haderach nią nie był. Nowi maskaradnicy,
którzy od dawna przenikali między ludzi i dostarczali
ważne informacje do Zsynchronizowanego Imperium,
plasowali się gdzieś pośrodku, jak hybrydowe maszyny
biologiczne. On sam i Omnius wchłonęli tyle ludzkich
istnień skradzionych przez maskaradników, że czasami
zapominali, kim są. Pierwotni tleilaxańscy mistrzowie
nie przewidzieli znaczenia tego, co pomogli stworzyć.
Niezależny robot wiedział jednak, że musi
kontrolować Omniusa.
- Mamy czas - powiedział. - Masz do podbicia
galaktykę, zanim będzie nam potrzebny Kwisatz
Haderach, który jest na tym statku.
- Cieszę się, że nie czekałem, aż uda ci się go
schwytać.
Omnius budował swoje niezwyciężone siły przez
wieki. Używając tradycyjnych, ale niezwykle
wydajnych silników pozwalających im osiągnąć
prędkość światła, miliony statków maszyn parły teraz
naprzód, rozprzestrzeniały się po galaktyce i podbijały
jeden układ gwiezdny po drugim. Wszechumysł mógł
wykorzystać zastępujące nawigatorów systemy, które
jego maskaradnicy „dali" Gildii Kosmicznej, ale jeden
element technologii Holtzmana pozostawał dla niego
niepojęty. Podróż przez zagiętą przestrzeń wymagała
czegoś nieokreślenie ludzkiego, nieuchwytnej „wiary".
Omnius nigdy by nie przyznał, że ta dziwaczna
technologia go... onieśmielała.
Po serii próbnych potyczek nawałnica robotów
przetoczyła się nad kresowymi światami ludzi i szybko
je zniszczyła. Straż przednia namierzała leżące przed
nią planety i rozprowadzała stworzone przez Erazma
wirusy, które wywoływały śmiertelne zarazy. Kiedy
główne siły floty maszyn docierały do celu, działania
militarne przeciw wymierającej ludności były już często
niepotrzebne. Każda bitwa, nawet starcia z
odosobnionymi grupami Dostojnych Matron, była tak
samo decydująca.
Aby się czymś zająć, niezależny robot zabrał się do
przeglądania strumienia danych przesyłanych mu przez
flotę. To lubił najbardziej. Przemknęło przed nim
brzęczące patrzydło. Odgonił je jak dokuczliwego
owada.
- Jeśli pozwolisz mi się skoncentrować, Omniusie, to
może znajdę jakiś sposób, żeby przyspieszyć nasze
działania przeciw ludzkości.
- A skąd mam wiedzieć, że nie popełnisz kolejnego
błędu?
- Stąd, że masz zaufanie do moich zdolności.
Patrzydło odleciało.
Kiedy flota maszyn miażdżyła jedną planetę ludzi po
drugiej, Erazm wydał robotom biorącym udział w
inwazjach dodatkowe instrukcje. Zarażeni ludzie zwijali
się z bólu, wymiotując i brocząc krwią ze wszystkich
porów, a zwiadowcy maszyn beztrosko przetrząsali ich
bazy danych, sale zapisów, biblioteki i pozostałe źródła.
Były to informacje inne od tych, które można było
wyłowić z istnień przypadkowo przyswojonych przez
maskaradników.
Przy napływie tych wszystkich świeżych danych
Erazm mógł sobie znowu pozwolić na luksus bycia
naukowcem, jakim był dawno temu. Poszukiwanie
prawdy naukowej zawsze było dla niego prawdziwą
racją istnienia. Teraz miał więcej danych niż
kiedykolwiek. Ciesząc się z tak wielkiej ilości nowych
informacji, sycił swój złożony umysł surowymi faktami
i historiami.
Po rzekomym zniszczeniu myślących maszyn przed
ponad piętnastoma tysiącami lat płodni ludzie
rozprzestrzeniali się w galaktyce, tworząc cywilizacje i
obracając je w pyl. Erazma intrygowało, jak po bitwie
pod Corrinem ród Butlerów zbudował imperium,
którym przez dziesięć tysięcy lat, z nielicznymi
okresami bezkrólewia i przerwami, rządził pod
nazwiskiem Corrinów, by na koniec upaść pod ciosami
fanatycznego przywódcy zwanego Muad'Dibem.
P a u l A t r y d a. Pierwszy Kwisatz Haderach.
Jednak jeszcze bardziej fundamentalnej zmiany
dokonał jego syn Leto II, którego nazywano Bogiem
Imperatorem lub Tyranem. Ten kolejny Kwisatz
Haderach - wyjątkowa hybryda człowieka i czerwia
pustyni - przez trzy i pół tysiąca lat sprawował tyrańskie
rządy. Po jego zabójstwie ludzka cywilizacja rozpadła
się. Ludzi uciekających podczas Rozproszenia w
dalekie zakątki galaktyki zahartowały trudy i
niedostatek, stawali się coraz bardziej odporni, dopóki
ich najgorsza odmiana - Dostojne Matrony - nie
natknęła się na rozkwitające imperium maszyn...
Inne patrzydło przejrzało zapiski, które czytał Erazm.
Z głośników w ścianach rozległ się grzmiący głos
Omniusa.
- Sądzę, że targające nimi sprzeczności,
przedstawione jako fakt, są niepokojące.
- Być może niepokojące, ale i fascynujące. - Erazm
oderwał się od akt historycznych. - Ich dzieje pokazują,
jak postrzegają siebie i otaczający ich wszechświat.
Najwyraźniej tym ludziom trzeba kogoś, kto znowu
ujmie ich silną ręką.
Dlaczego religia jest ważna? Dlatego, że sama
logika nie skłoni nikogo do ponoszenia
wielkich ofiar. Tymczasem ludzie
przepełnieni żarem religijnym rzucą się do
walki z nieprawdopodobnymi
przeciwnościami i będą uważali, że robiąc to,
są błogosławieni.
- Missionaria Protectiva,
Podręcznik dla początkujących.
W trakcie pełnego napięcia zebrania w drzwiach
urządzonej z chłodną ostentacją sali rady Murbelli
pojawiło się dwóch robotników. Za pomocą zacisków
dryfowych holowali dużego, nieruchomego robota.
- Matko Dowodząca - rzekł jeden z nich - prosiłaś,
żeby dostarczyć to tutaj.
Maszyna bojowa zbudowana była z niebieskiego i
czarnego metalu wzmocnionego rozpórkami i
zachodzącymi na siebie płytami pancerza. W jej
stożkowatej głowie mieściły się zestaw sensorów oraz
przyrządy celownicze, a cztery poruszane przez silniki
ramiona były owinięte kablami i wyposażone w broń.
Uszkodzony podczas niedawnej potyczki robot bojowy
miał na masywnym tułowiu czarne smugi w miejscach,
w których wyładowania wysokiej energii zniszczyły
jego procesory. Maszyna była wyłączona, martwa,
pokonana, ale nawet w takim stanie wyglądała niczym
rodem z koszmarnego snu.
Doradczynie Murbelli, zaskoczone tym widokiem,
przerwały dyskusje i spory i patrzyły w milczeniu na
potężnego robota. Wszystkie zgromadzone w sali
kobiety ubrane były w proste czarne trykoty nowego
zgromadzenia żeńskiego. Zasada ujednoliconego stroju
nie pozwalała im nosić żadnych oznak, które
wskazywałyby na to, że wywodziły się z Bene Gesserit
lub Dostojnych Matron.
Murbella skinęła na mających przestraszone miny
robotników.
- Wciągnijcie tę rzecz do środka, żebyśmy widziały
ją, ilekroć będziemy rozmawiały o wrogu. Dobrze nam
zrobi, jeśli będzie to nam stale przypominało o
przeciwniku, z którym mamy do czynienia.
Mimo zacisków dryfowych mężczyźni nieźle się
napocili, zanim wtaszczyli maszynę do sali. Murbella
podeszła zdecydowanym krokiem do masywnego
robota i popatrzyła wyzywająco w jego matowe sensory
optyczne. Potem spojrzała z dumą na córkę.
- Ten okaz przywiozła po bitwie pod Duvalle baszar
Idaho - oznajmiła.
- Powinno się to wyrzucić na złomowisko. Albo
wystrzelić w przestrzeń - powiedziała Kiria, twarda była
Dostojna Matrona. - A jeśli ta maszyna ma nadal bierne
oprogramowanie szpiegowskie?
- Została dokładnie wyczyszczona - odparła Janess
Idaho. Jako nowa komendantka sił wojskowych
zgromadzenia stała się bardzo pragmatyczną kobietą.
- To trofeum, Matko Dowodząca? - zapytała Laera,
ciemnoskóra Matka Wielebna, która często wspierała po
cichu Murbellę. - A może jeniec?
- To jedyny nienaruszony robot, jakiego znalazły
nasze armie. Zniszczyłyśmy cztery statki maszyn, zanim
wycofałyśmy się i pozwoliłyśmy im zniszczyć planetę.
Spuściły już swoją zarazę na Ronto i Pitala. Nikt nie
przeżył. Straty w ludziach idą w miliardy.
Duvalle, Ronto i Pital nie były jedynymi, a tylko
ostatnimi ofiarami armii maszyn w jej nieprzerwanym
marszu przez graniczne układy gwiezdne. Z powodu
odległości i potęgi nacierających statków na Kapitularz
docierały szczątkowe i często nieaktualne już raporty.
Ze stref walk na obrzeżach Rozproszenia napływały w
głąb Starego imperium fale uciekinierów i kurierzy.
Murbella odwróciła się tyłem do unieszkodliwionego
robota i spojrzała na siostry.
- Wiedząc, że nadciąga burza, możemy się po prostu
ewakuować, porzucić wszystko, co mamy -
powiedziała. - To sposób Dostojnych Matron.
Niektóre siostry wzdrygnęły się na te słowa. Dawno
temu Dostojne Matrony wybrały ucieczkę przed
wrogiem, łupiąc wszystkie światy po drodze i wierząc w
to, że zawsze będą o krok przed zawieruchą. Dla nich
Stare Imperium było jedynie prymitywną barykadą,
którą mogły wznieść na szlaku wroga w nadziei, że
powstrzyma go wystarczająco długo, by zdążyły
pierzchnąć.
- A l b o - ciągnęła - możemy zabić okna deskami,
wzmocnić ściany i stawić opór. I mieć nadzieję, że
przetrwamy.
- To nie jest zwykła burza, Matko Dowodząca -
powiedziała Laera. - Już dają się odczuć jej skutki.
Masa uchodźców z frontu jest tak wielka, że ich
utrzymanie przekracza możliwości światów drugiej
linii, których ludność również przygotowuje się do
ewakuacji. Ci ludzie nie zatrzymają się nagle, by
walczyć.
- Jak przemoczone szczury tłoczące się w kącie
tonącej łodzi - mruknęła Kiria.
- I to mówi jedna z Dostojnych Matron, które robiły
dokładnie to samo - odezwała się Janess z końca stołu,
po czym starała się ukryć ten komentarz, głośno
siorbiąc kawę przyprawową.
Kiria łypnęła na nią ze złością.
- Nasza, Dostojnych Matron, przeszłość będzie się
zawsze kłaść na nas cieniem - powiedziała Murbella. -
Przez swoją pychę i skłonność do tego, by najpierw
atakować, a dopiero potem myśleć, dziwki
spowodowały te wszystkie problemy.
Szukając w głębi umysłu i w mrokach dziejów, ona
pierwsza przypomniała sobie, jak głupio jej dawno już
nieżyjące siostry sprowokowały myślące maszyny.
Irytowało ją, że Kiria nie kryła oburzenia, wyraźnie
nadal utożsamiając się z Dostojnymi Matronami.
- Ty sama wyjawiłaś, dlaczego Dostojne Matrony są
tym, kim są, Matko Dowodząca - powiedziała Kiria. -
Wywodzą się z torturowanych tleilaxańskich kobiet,
Matek Wielebnych, które wyparły się swojego
dziedzictwa, i nielicznych rybomównych. Miały prawo
do zemsty!
- Ale nie miały prawa do głupoty! - warknęła
Murbella. - Bolesna przeszłość nie dawała im prawa do
atakowania wszystkiego, co napotkały. Nie mogły
uspokoić sumienia, udając, że wiedzą, co robią, kiedy
napadły na wysuniętą placówkę maszyn i ukradły broń,
której nie znały. - Zdobyła się na lekki uśmiech. - Mogę
jedynie zrozumieć, chociaż nie pochwalam tego ani nie
usprawiedliwiam, ich zemstę na światach Tleilaxan.
Dzięki Innym Wspomnieniom wiem, co Tleilaxanie
zrobili moim przodkiniom... p a m i ę t a m, jak byłam
jedną z ich ohydnych kadzi aksolotlowych. Ale żeby
była pełna jasność - tego rodzaju prowokacyjny i
kiepsko zaplanowany akt agresji wpędził rodzaj ludzki
w ogromne kłopoty. No i same widzicie, co nam teraz
grozi!
- Jak możemy wzmocnić nasze siły i przygotować się
do stawienia czoła tej burzy, Matko Dowodząca? -
Pytanie to zadała stara Accadia, Matka Wielebna, która
mieszkała w archiwach kapituły. Prawie nie sypiała i
rzadko kiedy wystawiała swoją pergaminową skórę na
promienie słońca. - Jakie mamy środki obrony?
W rogu sali, gdzie postawili go robotnicy, zdawał się
z nich drwić zwalisty robot bojowy.
- Mamy broń: religię. Zwłaszcza S z i e n ę.
- Sziena jest dla nas zupełnie nieprzydatna! -
zaoponowała Janess. - Jej wyznawcy wierzą, że zginęła
na Rakis dziesiątki lat temu.
Kapłani na Rakis zrobili kiedyś wiele szumu wokół
dziewczyny, która potrafiła rozkazywać czerwiom.
Bene Gesserit wykorzystały to i stworzyły zalążki
religii, której centralną postacią była Sziena, a zagłada
Diuny tylko posłużyła szerszym celom zgromadzenia.
Po jej rzekomej śmierci trzymano uratowaną
dziewczynę w odosobnieniu na Kapitularzu, żeby
pewnego dnia mogła z wielką pompą „powstać z
grobu". Niestety, Sziena uciekła ponad dwadzieścia lat
temu z Duncanem statkiem pozaprzestrzennym.
- Nie musimy mieć akurat jej. Znajdźcie po prostu
siostry, które są do niej podobne, i zróbcie im
odpowiedni makijaż oraz niezbędne korekty rysów
twarzy. - Murbella stuknęła się koniuszkami palców w
usta. - Tak, zaczniemy z dwunastoma nowymi
Szienami. Rozmieśćcie je na światach, na których
schronili się uchodźcy, ponieważ najbardziej
łatwowierni będą ci, którzy ocaleli. Zmartwychwstała
Sziena ukaże się wszędzie jednocześnie... jako mesjasz,
wizjonerka i przywódczyni.
- Badania genetyczne wykażą, że to oszustki -
powiedziała nadzwyczaj rozsądnym tonem Laera. -
Kiedy ludzie zobaczą, że próbowałyśmy ich oszukać,
twój plan obróci się przeciw nam.
Kiria pomyślała już o oczywistym rozwiązaniu.
- Możemy kazać lekarkom Bene Gesserit - lekarkom
Akademii Suka - przeprowadzić te badania... i skłamać.
- Nie lekceważcie też naszego największego atutu. -
Murbella wyciągnęła rękę jak żebrak proszący o
jałmużnę. - Ci ludzie chcą wierzyć. Nasza Missionaria
Protectiva od tysięcy lat wpajała ludności różnych
planet wierzenia religijne. Teraz musimy wykorzystać
te techniki już nie dla naszej ochrony, ale jako broń,
środek wpływu na armie. Już nie jako bierną ochronę,
lecz aktywną siłę. M i s s i o n a r i a A g g r e s s i v a.
Wydawało się, że pozostałym kobietom, zwłaszcza
Kirii, spodobał się ten pomysł. Accadia patrzyła z
nachmurzoną miną na swoje arkusze ryduliańskiego
papieru krystalicznego, jakby starała się znaleźć
zapisane tam gęstym pismem gruntowne odpowiedzi.
Murbella obrzuciła robota bojowego wyzywającym
spojrzeniem.
- Tych dwanaście Szien weźmie ze sobą przyprawę z
naszych zapasów - ciągnęła. - Głosząc swoje słowo,
będą hojnie rozdawać melanż. Każda powie, że Szejtan
objawił jej we śnie, iż przyprawa wkrótce znowu
popłynie obficie. Chociaż Rakis została zniszczona jak
Sodoma i Gomora, pojawi się wiele nowych Diun. Ona,
Sziena, im to obiecuje.
Przed laty istotnie wysłano w tajemnicy na
Rozproszenie grupy Matek Wielebnych z trociami
piaskowymi, by wprowadziły je na dodatkowe planety i
stworzyły więcej pustynnych światów dla czerwi.
- Fałszywi prorocy i rzekomi mesjasze. To już było -
powiedziała Kiria znudzonym głosem. - Wyjaśnij, jakie
przyniesie to nam korzyści.
Murbella spojrzała na nią z wyrachowanym
uśmiechem.
- Wykorzystamy szeroko rozprzestrzenione przesądy.
Ludzie wierzą, że muszą przejść okres cierpień i
wyrzeczeń, zanim nastanie epoka powszechnej
szczęśliwości. Wiara w ten cykl jest równie stara jak
większość tradycyjnych religii, istniała na długo przed
Pierwszym Wielkim Ruchem i zensunnickim hadżdżem.
A zatem przykroimy ją stosownie do naszych celów.
Myślące maszyny są tym wielkim złem, które musimy
zwyciężyć, zanim ludzkość będzie mogła zebrać owoce
swoich wysiłków. - Obróciwszy się do wiekowej
opiekunki archiwów, powiedziała: - Accadio, przeczytaj
wszystko, co uda ci się znaleźć o Dżihadzie
Butleriańskim i o tym, w jaki sposób Serena Butler
prowadziła swoje siły. A także o tym, jak robił to Paul
Muad'Dib. Możemy nawet twierdzić, że zaczął to dla
nas przygotowywać Tyran. Przestudiuj jego pisma i
wyrwij z kontekstu fragmenty, które potwierdzą nasze
przesłanie, żeby ludzie byli przekonani, że obecna
wojna jest owym od dawna przepowiadanym
konfliktem w skali całego wszechświata:
K r a l i z e k i e m. Jeśli uwierzą w te proroctwa, będą
walczyć jeszcze długo po tym, jak znikną wszelkie
realne przesłanki dające nadzieję na zwycięstwo. -
Gestem odesłała zgromadzone w sali kobiety do ich
zadań. - Tymczasem zorganizuję spotkanie z Ixanami i
Gildią. Richese została zniszczona, więc zażądam, żeby
przestawili cały swój przemysł na potrzeby wojny.
Musimy stawić opór za pomocą wszelkich środków,
jakie jest w stanie zgromadzić rodzaj ludzki.
- A jeśli te stare proroctwa okażą się prawdziwe? -
zapytała Accadia, wychodząc. - Jeśli rzeczywiście jest
to Koniec Czasu?
- To nasze wysiłki są tym bardziej usprawiedliwione.
I mimo to będziemy walczyć. Tylko to możemy zrobić.
- Odwróciwszy się do robota, Murbella przemówiła do
niego, jakby nadal mógł ją słyszeć: - Oto, jak was
pokonamy.
Jestem strażnikiem prywatnej wiedzy i
niezliczonych tajemnic. Nigdy się nie
dowiesz, co wiem! Litowałbym się nad tobą,
gdybyś nie był niewiernym.
- Miraż na drodze do szariatu,
apokryficzny tekst tleilaxański
Żaden pasażer ogromnego liniowca Gildii nigdy by
nie zgadł, co pod jego nosem robili nawigator i jego
trzymany w ukryciu tleilaxański mistrz.
Strzegąc zazdrośnie zapasów melanżu, czarownice
Bene Gesserit przyparły Gildię Kosmiczną do muru i
zmusiły ją do wyboru drastycznej alternatywy. Stojąca
wobec widma śmierci głodowej frakcja nawigatorów
nalegała na Waffa, by szybciej ukończył swoje zadanie.
Zresztą sam tleilaxański mistrz wiedział, że musi się
spieszyć, bo i jemu groziła zagłada, aczkolwiek z
innych powodów.
Odwróciwszy się tyłem do obiektywu kamery
obserwacyjnej, Waff spożył ukradkiem jeszcze jedną
dawkę melanżu. Ów cynamonowy proszek dostarczono
mu wyłącznie dla potrzeb naukowych. Dotknął ustami i
językiem palącej substancji i zamknął w ekstazie oczy.
Taka mała ilość - zaledwie tyle, by poczuć smak -
wystarczała w tych czasach, by kupić dom w jakiejś
kolonii! Tleilaxanin poczuł w słabnącym ciele przypływ
energii. Edryk nie pożałowałby tej odrobiny melanżu,
by pomóc mu jasno myśleć. Tleilaxańscy mistrzowie
przenosili się z jednego ciała do następnego w
gwarantującym nieśmiertelność łańcuchu gholi. Wielka
Wiara nauczyła ich cierpliwości i długofalowego
planowania. Czyż sam Boży Wysłannik nie przeżył
trzech i pół tysiąca lat? Niestety, zakazane techniki
przyspieszyły rozwój tego Waffa w kadzi aksolotlowej.
Życie gholi spalało się w komórkach jego ciała niczym
las w ogarniających go płomieniach, przenosząc go w
ciągu zaledwie kilku lat z niemowlęctwa, przez
dziecięctwo, w dojrzałość. Odtworzenie pamięci
Tleilaxanina było niedoskonałe i przywróciło mu tylko
fragmenty jego przeszłości i wiedzy.
Uciekając przed Dostojnymi Matronami, Waff
zmuszony był szukać schronienia u nawigatorów. Skoro
Edryk i jego towarzysze sfinansowali jego
wskrzeszenie, dlaczego nie miałby prosić ich o azyl?
Chociaż nie pamiętał sposobu wytwarzania melanżu w
kadziach aksolotlowych, twierdził, że jest w stanie
dokonać niemożliwego - wskrzesić wymarłe rzekomo
czerwie. Byłoby to znacznie bardziej spektakularne, a
przy tym konieczne rozwiązanie.
Edryk dał mu do dyspozycji odizolowane od reszty
liniowca laboratorium, wyposażone we wszystkie
narzędzia badawcze, sprzęt techniczny i materiał
genetyczny, jakiego Waff mógł potrzebować.
Tleilaxanin robił to, czego żądali od niego nawigatorzy.
Wskrzeszenie wspaniałych czerwi, które zostały
wytępione na Rakis, stwarzałoby możliwość produkcji
przyprawy, a jednocześnie ponownego sprowadzenia
Proroka.
„Muszę to zrobić! - pomyślał. - Niepowodzenie nie
wchodzi w rachubę".
Z powodu przyspieszonej dojrzałości Waff niezbyt
długo zachowa szczytową formę - dobre zdrowie i
bystry umysł. Miał bardzo dużo do zrobienia, nim
zacznie się nieunikniony szybki proces fizycznej i
intelektualnej degeneracji. Ogromna odpowiedzialność
pobudzała go do działania.
„Skup się! - powtarzał sobie w myślach. - Skup się!"
Wdrapał się na stołek i zajrzał do plazowego zbiornika
pełnego piasku z Rakis. Z D i u n y. Ze względu na
religijne znaczenie planety ci wierni, którzy nie mogli
sobie pozwolić na pielgrzymkę, zadowalali się
traktowanymi przez nich jak relikwie fragmentami
kamieni z ruin pałacu Muad'Diba lub skrawkami płótna
przyprawowego z wyhaftowanymi powiedzeniami Leto
II. Nawet najubożsi z pobożnych wyznawców chcieli
mieć choćby próbkę rakańskiego piasku, by
przyprószyć nim koniuszki palców i wyobrażać sobie,
że są bliżej Podzielonego Boga. Nawigatorzy zdobyli
setki metrów sześciennych autentycznego piasku z
Rakis. Chociaż było wątpliwe, by miejsce pochodzenia
ziaren miało jakikolwiek wpływ na próby odtworzenia
czerwi, Waff wolał usunąć wszystkie przypadkowe
zmienne.
Pochylił się nad otwartym zbiornikiem, zebrał ślinę w
ustach i pozwolił, by duża jej kropla spadła na miękki
piasek. Pod powierzchnią zrobił się ruch i zaczęły się
kłębić jak piranie w akwarium małe kształty, starając się
pochwycić wdzierającą się odrobinę wilgoci. W innym
miejscu, dawno temu wśród Fremenów, spluwanie -
dzielenie się własną wilgocią - było oznaką szacunku.
Waff zrobił to, by zwabić trocie piaskowe na
powierzchnię.
Maleńkie stworzyciele. Okazy troci o wiele
cenniejsze nawet od piasku z Diuny.
Przed laty Gildia przechwyciła lecący z tajną misją
statek Bene Gesserit z trociami piaskowymi w ładowni.
Kiedy czarownice odmówiły ujawnienia celu swojej
misji, zostały zabite, trocie przejęła Gildia, a kapituła
nigdy się o tym nie dowiedziała.
Gdy dotarła do niego wieść, że Gildia posiada trochę
niedojrzałych osobników tego pośredniego stadium
rozwoju czerwi, Waff zażądał ich do swojej pracy.
Wprawdzie nie mógł sobie przypomnieć, jak można
wytwarzać melanż w kadziach aksolotlowych, ale ten
eksperyment zapowiadał się znacznie lepiej.
Wskrzeszając czerwie, Waff mógłby przywrócić nie
tylko melanż, ale samego Proroka!
Nie bojąc się troci, sięgnął małą ręką do środka.
Złapawszy jedno ze skórzastych stworzeń za bok,
wyciągnął je, trzepocące się, z piasku. Kiedy troć
wyczuła wilgoć w pocie Waffa, owinęła się wokół jego
palców i dłoni. Wbił kilka razy rękę w piasek,
zmieniając kształt zwierzęcia.
- Mała trocio, jakie masz dla mnie sekrety? -
powiedział.
Zacisnął dłoń, a wtedy istota utworzyła wokół niej
coś w rodzaju żelowej rękawiczki. Tleilaxanin czuł, jak
wysycha mu skóra.
Podszedł z trocią piaskową do pustego stołu
laboratoryjnego i postawił na nim szeroką i głęboką
miskę. Starał się odwinąć troć z dłoni, ale ilekroć
odciągał tę błonę, przywierała z powrotem do jego
skóry. Czując zupełną suchość w dłoni, wlał do miski
kubek wody. Troć, przyciągnięta większą ilością cieczy,
szybko wskoczyła do niej. Woda była zabójczą trucizną
dla czerwi, ale nie dla troci, ich larwalnego stadium.
Zanim przeobraziły się w dojrzałą postać, miały
zupełnie odmienną biochemię. Był to paradoks. Jak to
możliwe, by to stworzenie w jednym stadium tak bardzo
przyciągała woda, która w następnym je zabijała?
Zginając i rozprostowując palce, by pozbyć się
nienaturalnej suchości, Waff patrzył zafascynowany, jak
troć pochłania wodę. Larwa instynktownie zbierała
wilgoć, by stworzyć idealnie suche środowisko dla
dojrzałego osobnika. Z tych wspomnień z poprzedniego
życia, które w nim zostały, wiedział o starożytnych
tleilaxańskich eksperymentach przenoszenia dorosłych
czerwi. Nawet w najsurowszych warunkach panujących
na innych światach było za dużo wilgoci, by mogła tam
przetrwać tak delikatna - delikatna? - forma życia jak
czerwie pustyni.
Waffowi przyszedł jednak do głowy inny pomysł.
Może zamiast zmieniać p l a n e t y tak, by powstało
tam odpowiednie środowisko dla czerwi, mógłby
zmienić czerwie w ich niedojrzałym stadium rozwoju i
pomóc im się przystosować do innych warunków.
Tleilaxanie rozumieli język Boga, a dzięki genialnym
talentom do genetyki wielokrotnie osiągali to, co
wydawało się niemożliwe. Czyż Leto II nie był Bożym
Prorokiem? Wskrzeszenie go było obowiązkiem Waffa.
Sam pomysł i chromosomalna mechanika wydawały
się proste. W pewnym momencie rozwoju czerwia jakiś
wyzwalacz zmieniał chemiczną reakcję tego stworzenia
na substancję tak prostą jak woda. Gdyby udało mu się
znaleźć ów wyzwalacz i zablokować go, trocie
piaskowe rozwijałyby się i dojrzewały, ale bez
śmiertelnej awersji do wody. To dopiero byłby
prawdziwy cud!
Ale czy poczwarka przeistoczyłaby się w wielką ćmę,
gdyby uniemożliwiono jej uplecenie kokonu? Będzie
musiał być bardzo ostrożny. Jeśli dobrze rozumiał, co
czarownice zrobiły na Kapitularzu, znaczyłoby to, że
odkryły sposób wprowadzenia troci piaskowych do
środowiska swojego świata. Znalazłszy się tam, trocie
rozmnożyły się i zaczęły niepowstrzymany proces
niszczenia (przetwarzania?) całego ekosystemu. Z
pokrytej bujną roślinnością planety w suche pustkowie.
Zmienią w końcu ten świat w pustynię, na której będą
mogły się odrodzić i przetrwać czerwie.
Pojawiały się coraz to nowe pytania. Dlaczego
uciekające Bene Gesserit wiozły na swoich statkach
trocie piaskowe? Czy próbowały rozprzestrzenić je i
stworzyć w ten sposób więcej pustynnych planet?
Siedlisk dla czerwi? Taki plan wymagałby ogromnych
wspólnych wysiłków, a jego realizacja, zniszczenie
endemicznych form życia na poszczególnych planetach,
zajęłaby dziesiątki lat. Byłoby to nieefektywne.
Waff miał rozwiązanie, które szybciej przyniosłoby
wyniki. Gdyby udało mu się wyhodować odmianę
czerwi, które tolerowałyby wodę, a nawet dobrze się
rozwijały w jej obecności, można by je było przesiedlić
na niezliczone światy, a tam szybko by rosły i mnożyły
się! Nie trzeba by było rekonstruować ich pierwotnego
środowiska, by zaczęły wytwarzać melanż. Już samo to
pozwoliłoby skrócić cały proces o dziesiątki lat, których
Waff po prostu nie miał. Zmodyfikowane przez niego
czerwie dostarczyłyby tyle przyprawy, ile tylko
zapragnęliby nawigatorzy... a przy tym posłużyłyby
jego celom.
„Pomóż mi, Proroku!"
Troć wchłonęła wodę z miski i teraz stopniowo pełzła
po jej dnie i bokach, badając granice. Waff przyniósł i
położył na stole laboratoryjnym narzędzia badawcze i
chemikalia - alkohole, kwasy, palniki i ekstraktory.
Najtrudniejsze było pierwsze cięcie. Potem zaczął
pracować na bezkształtnym, wijącym się stworzeniu, by
wydobyć jego genetyczne tajemnice.
Miał najlepsze analizatory DNA i sekwensery genów,
jakie mogła uzyskać Gildia... i faktycznie były bardzo
dobre. Troć długo umierała, ale Waff był pewien, że
Prorok nie miałby nic przeciw temu.
Z porów mojej skóry wydobywa się fetor.
Odór śmierci.
- Scytale, ostatni znany mistrz tleilaxański
Małe dziecko o szarej skórze patrzyło z niepokojem
na swoją starszą kopię.
- To jest obszar o ograniczonym dostępie -
powiedziało. - Baszar będzie na nas bardzo zły.
Starszy Scytale zmarszczył brwi, zawiedziony, że
dziecko, które czeka tak wspaniała przyszłość, może
być takie bojaźliwe.
- Ci ludzie nie mają prawa narzucać mi, żadnej wersji
mnie, jakichkolwiek reguł! - Scytale wiedział, że mimo
lat przygotowywania go, uczenia i nalegania mały ghola
nadal nie pojmuje, kim jest. Mistrz tleilaxański zakasłał
i skrzywił się z bólu, nie będąc w stanie pomniejszyć
swoich problemów zdrowotnych. - Musisz obudzić
swoje genetyczne wspomnienia, zanim będzie za późno!
Dziecko podążało za starszym sobą ciemnym
korytarzem statku pozaprzestrzennego, ale za bardzo
trzęsły mu się nogi, by mogło iść ukradkowym krokiem.
Zgrzybiały Scytale potrzebował od czasu do czasu
pomocy swojego dwunastoletniego „syna". Każdy
dzień, każda lekcja powinny przybliżać młodszego do
przełomowego punktu, w którym swobodnie popłyną
wspomnienia zakodowane w jego umyśle. Wtedy stary
Scytale będzie mógł w końcu pozwolić sobie umrzeć.
Przed laty zmuszony był wyciągnąć swoją jedyną
kartę przetargową - ukryty cenny materiał komórkowy -
by przekupić czarownice. Miał im za złe, że postawiły
go w takiej sytuacji, ale w zamian za stworzenie
bohaterów z przeszłości, których potrzebowały do
swoich celów, Sziena zgodziła się, by wykorzystał
jedną z kadzi aksolotlowych do wyhodowania swojego
klona. Miał nadzieję, że nie zrobił tego za późno.
Już od lat z każdym dniem, z każdym zdaniem,
zwiększał się nacisk na młodszego Scytale'a. Jego
„ojciec", ofiara planowego zaniku komórek, wątpił, czy
ma przed sobą jeszcze choćby rok życia. Jeśli chłopiec
nie odzyska wkrótce swoich - jego - wspomnień,
przepadnie cała wiedza Tleilaxan. Na myśl o tej ponurej
perspektywie stary Scytale skrzywił się z bólu
większego niż jakiekolwiek cierpienia fizyczne.
Dotarli na jeden z pustych dolnych poziomów, na
którym była niezauważona dotąd przez żadnego z
pozostałych pasażerów komora testowa.
- Wykorzystam ten sprzęt dydaktyczny powindah, by
pokazać ci, jak Tleilaxanie mieli żyć zgodnie z Bożą
wolą.
Ściany były gładkie i zakrzywione, lumipanele
nastawione na przyćmione pomarańczowe światło.
Pomieszczenie wydawało się pełne ciężarnych łon -
zaokrąglonych, zwiotczałych, bezmyślnych - kobiet w
takim stanie, w jakim miały służyć naprawdę
cywilizowanemu społeczeństwu.
Scytale uśmiechnął się na ten widok, natomiast
chłopiec rozglądał się ciemnymi oczami.
- Kadzie aksolotlowe - powiedział. - Tak ich dużo!
Skąd się tutaj wzięły?
- Niestety to tylko holograficzne projekcje - rzekł
stary Scytale.
Wysokiej klasy symulacja obejmowała również
dźwięki dochodzące z kadzi oraz zapachy chemikaliów,
środków dezynfekujących i medykamentów.
Kiedy Scytale stał tam, otoczony wspaniałymi
obrazami, czuł skurcz w sercu na widok ojczyzny, za
którą tak tęsknił, teraz doszczętnie zniszczonej. Przed
laty, zanim pozwolono im postawić stopę w świętym
Bandalongu, zarówno on, jak i wszyscy pozostali
Tleilaxanie musieli przejść długi proces oczyszczenia.
Odkąd uciekł przed Dostojnymi Matronami,
zachowując jedynie życie i parę kart przetargowych,
starał się w miarę możliwości przestrzegać rytuałów i
praktyk religijnych - i energicznie uczył ich młodego
gholę - ale krępowały go różne ograniczenia. Już od
dawna nie czuł się dostatecznie czysty. Wiedział jednak,
że Bóg to zrozumie.
- Oto, jak wyglądało typowe pomieszczenie
hodowlane - powiedział. - Patrz uważnie. Chłoń ten
widok. Przypomnij sobie, jak wyglądało, jakie powinno
być. Stworzyłem te obrazy na podstawie moich
wspomnień, a te same wspomnienia są w tobie. Znajdź
je.
Powtarzał to i powtarzał, wbijając dziecku do głowy.
Jego młodsza wersja była dobrym uczniem, bardzo
inteligentnym, i znała wszystkie te informacje, bo
nauczyła się ich na pamięć, ale nie czerpała ich z głębi
duszy.
Sziena i pozostałe czarownice nie miały pojęcia, w
obliczu jakiego kryzysu stoi, a może nic ich to nie
obchodziło. Bene Gesserit niezbyt dobrze rozumiały
niuanse przywracania wspomnień gholi, nie potrafiły
rozpoznać chwili, w której był do tego idealnie
gotowy... ale Scytale nie mógł sobie pozwolić na luksus
czekania. To dziecko na pewno było w odpowiednim
wieku. Powinien się obudzić! Wkrótce będzie ostatnim
Tleilaxaninem i nie pozostanie nikt, kto mógłby
rozbudzić w nim wspomnienia.
Kiedy młodszy Scytale patrzył na rzędy kadzi, jego
twarz przybrała wyraz nabożnego lęku i podziwu.
Chłonął to wszystko.
„Dobrze" - pomyślał starszy.
- Ta kadź w drugim rzędzie mnie urodziła -
powiedział chłopiec. - Zgromadzenie żeńskie nazywa ją
Rebeccą.
- Kadź nie ma imienia. Nie jest osobą i nigdy nie
była. Nawet gdy potrafiła mówić, była tylko kobietą.
My, Tleilaxanie, nigdy nie nadajemy imion naszym
kadziom ani kobietom, którymi one były.
Poszerzył obraz i ściany rozpłynęły się w projekcji
ogromnego budynku hodowlanego z mnóstwem kadzi.
Na zewnątrz widać było wieże i ulice Bandalongu. Te
wizualne wskazówki powinny wystarczyć, ale Scytale
żałował, że nie może dodać innych szczegółów
zmysłowych, takich jak zapachy rozrodcze kobiet,
dotyk promieni słońca świecącego nad ojczyzną, dającej
pociechę wiedzy niezliczonych Tleilaxan
zapełniających ulice, budynki i świątynie.
Czuł się rozpaczliwie samotny.
- Nie powinienem już żyć i stać przed tobą -
powiedział. - Razi mnie to, że jestem stary i obolały.
Kehl prawdziwych mistrzów powinien był już dawno
poddać mnie eutanazji i pozwolić mi żyć w świeżym
ciele gholi. Ale to nie są odpowiednie czasy.
- To nie są odpowiednie czasy - powtórzył chłopiec
jak echo, wycofując się tyłem przez jeden ze
szczegółowych hologramów. - Musisz robić rzeczy,
których normalnie byś nie tolerował. Musisz uciekać się
do heroicznych środków, by pozostać przy życiu
wystarczająco długo, aby mnie obudzić, obiecuję ci
więc całym sercem, że stanę się S c y t a l e ' e m. Zanim
będzie za późno.
Proces przebudzenia gholi nie był ani prosty, ani
szybki. Rok po roku Scytale stosował różne formy
nacisku, przypominania i naginania myśli chłopca.
Każda lekcja, każdy wymóg były niczym kamyki
dokładane do sterty, która rosła coraz wyżej, i pewnego
dnia kolejny kamyk położony na ten niestabilny stos
spowoduje lawinę. Ale tylko Bóg i jego Prorok
wiedzieli, który kamyk pamięci doprowadzi do
zawalenia się tej przeszkody.
Chłopiec przyglądał się przemykającym przez twarz
mentora rozmaitym nastrojom. Nie wiedząc, co innego
może zrobić, zacytował podnoszącą na duchu lekcję ze
swojego katechizmu:
„Kiedy nie można dokonać wyboru, trzeba zawsze
wybrać drogę Wielkiej Wiary. Tymi, którzy pragną, by
ich prowadzono, kieruje Bóg".
Wydawało się, jakby sama myśl o tym zużyła resztę
energii Scytale'a, bo osunął się na krzesło i starał
odzyskać siły. Kiedy ghola podszedł szybko i stanął
obok niego, Scytale pogładził ciemne włosy swojego
drugiego „ja".
- Jesteś młody, może za młody - powiedział.
Chłopiec położył w geście pocieszenia rękę na
ramieniu starego.
- Będę się starał... przyrzekam. Będę pracował nad
tym tak usilnie, jak zdołam.
Zacisnął powieki i zdawał się pchać, jakby zmagał się
z niematerialnymi murami w swoim mózgu. W końcu,
zlany potem, poddał się.
Starszy Scytale był przybity. Użył już wszystkich
technik, jakie znał, by popchnąć tego gholę na skraj.
Kryzys, paradoks, rozpacz. Ale odczuwał to bardziej niż
chłopiec. Wiedza kliniczna okazała się po prostu
niewystarczająca.
Czarownice użyły jakichś seksualnych sztuczek, by
sprowadzić z powrotem baszara Milesa Tega, kiedy
jego ghola miał zaledwie dziesięć lat, a zatem następca
Scytale'a przekroczył ten punkt już o dwa lata. Ale
tleilaxański mistrz nie mógł znieść myśli o Bene
Gesserit używających swoich nieczystych ciał do
złamania tego chłopca. Tak wiele już poświęcił,
sprzedając większość duszy za promyk nadziei dla
swojej rasy. Sam Prorok odwróciłby się od niego ze
wstrętem. Tylko nie to!
Ujął głowę w dłonie.
- Jesteś wadliwym gholą - powiedział. - Powinienem
był wyrzucić twój płód dwanaście lat temu i zacząć od
nowa!
- Skoncentruję się i wypchnę wspomnienia z moich
komórek! - Głos chłopca był szorstki jak rozerwane
włókna.
Tleilaxański mistrz czuł przygniatający go smutek.
- To proces instynktowny, nie intelektualny. To musi
przyjść do ciebie samo. Jeśli twoje wspomnienia nie
wrócą, będziesz dla mnie bezużyteczny. Dlaczego
miałbym pozwolić ci żyć?
Widać było, że chłopiec zmaga się ze sobą, ale
Scytale nie dostrzegł w jego oczach żadnego błysku
podziwu, lęku i ulgi, żadnego nagłego przypływu
doświadczeń życiowych. Obu Tleilaxan otoczyła niemal
namacalna aura porażki. Scytale czuł, jak z każdą
chwilą coraz bardziej uchodzi z niego życie.
Los naszego rodzaju zależy od działań
niesamowitego zbioru odmieńców.
- Bene Gesserit,
studium ludzkiej kondycji
Baron Vladimir Harkonnen dobrze sobie radził w
swoim drugim życiu. Mając zaledwie siedemnaście lat,
przebudzony ghola był już panem na dużym zamku
pełnym antyków i sług spełniających każdy jego kaprys.
Co więcej, był to zamek Kaladan, siedziba rodu
Atrydów. Siedział na tronie ze stopionych czarnych
kamieni szlachetnych, spoglądając z wysoka na
obszerną salę audiencyjną i zajmujących się swoimi
obowiązkami pachołków. Pompa i dostojeństwo, cała ta
otoczka, na którą zasługiwał członek rodu
Harkonnenów.
Jednak mimo pozorów ghola barona miał bardzo
mało realnej władzy i wiedział o tym. Miriady
maskaradników stworzyły go w określonym celu i
chociaż obudziły się jego wspomnienia, trzymano go na
krótkiej smyczy. Zbyt wiele ważnych pytań
pozostawało bez odpowiedzi i zbyt wiele było poza jego
kontrolą. Nie podobało mu się to.
Maskaradników najwyraźniej o wiele bardziej
interesował młody ghola Paula Atrydy - ten, którego
nazywali „Paolo". To on był dla nich łakomym
kąskiem. Ich przywódca, Khrone, powiedział, że ta
planeta i odbudowany zamek istnieją w jednym tylko
celu: dla wyzwolenia wspomnień Paola. Baron był
jedynie środkiem do osiągnięcia tego celu i w „sprawie
Kwisatz Haderach" miał drugorzędne znaczenie.
Żywił z tego powodu urazę do atrydzkiego bachora.
Chłopiec miał dopiero osiem lat i musiał się jeszcze
wiele nauczyć od swojego mentora, chociaż baron nie
ustalił dotąd, czego właściwie chcą od niego
maskaradnicy.
- Wychowaj go i przygotuj. Dopilnuj, żeby był gotów
stawić czoło swojemu przeznaczeniu - powiedział
Khrone. - Jest pewna potrzeba, którą musi zaspokoić.
„Pewna potrzeba - irytował się baron. - Ale jaka?"
- Jesteś jego dziadkiem. - W jego głowie odezwał się
drażniący głos Alii. - Dobrze się nim opiekuj.
Ta dziewczynka bez przerwy drwiła z niego. Czekała
na niego w jego umyśle, odkąd odzyskał wspomnienia.
W jej głosie nadal słychać było dziecięce pieszczenie
się, jak wtedy, kiedy zabiła go zatrutą igłą gom dżabbar.
- Wolałbym zaopiekować się tobą, mały Zły Duchu! -
wrzasnął. - Skręciłbym ci kark... raz, dwa, trzy razy!
Urwałbym ci tę łepetynę! Ha!
- Ale to twoja głowa, baronie.
Przycisnął dłonie do skroni.
- Zostaw mnie!
Widząc, że ich pan jest sam w sali, służący popatrzyli
na niego z niepokojem. Baron, gotując się ze złości,
osunął się na lśniący czarny tron. Rozwścieczywszy go,
Alia jeszcze raz szepnęła szyderczo jego imię i
zamilkła.
Akurat wtedy do sali wkroczył zawadiacki i
zarozumiały Paolo ze świtą androginicznych
maskaradników, którzy odgrywali rolę jego ochrony.
Chłopiec promieniował zbytnią pewnością siebie, co
barona zarazem fascynowało i irytowało.
Baron Vladimir Harkonnen i ten drugi Paul Atryda
byli ze sobą nierozerwalnie związani, jednocześnie
przyciągali się i odpychali jak dwa silne magnesy.
Kiedy baronowi przywrócono wspomnienia i w
wystarczającym stopniu zrozumiał, kim jest,
sprowadzono Paola na Kaladan i powierzono go czułej
opiece Vladimira... grożąc, że spotkają go straszne
konsekwencje, jeśli chłopcu coś się stanie.
Z wysokości swego czarnego tronu baron piorunował
wzrokiem pewnego siebie smarkacza. Co czyniło z
Paola tak nadzwyczajnie ważną osobę? O co chodziło w
tej „sprawie Kwisatz Haderach"? Co takiego wiedział
ten Atryda?
Przez pewien czas Paolo był wrażliwy, życzliwy,
nawet troskliwy. Miał w sobie jakąś wrodzoną dobroć,
którą baron pracowicie starał się usunąć. Był pewien, że
przy odpowiednio surowym treningu uda mu się w
końcu wyplenić nawet typowe dla Atrydów poczucie
honoru. A to, owszem, przygotuje Paola do stawienia
czoła jego przeznaczeniu! Chociaż chłopiec nadal od
czasu do czasu się opierał, dokonał znacznych postępów
na tej drodze.
Paolo stanął w impertynenckiej pozie przed
podwyższeniem. Jeden z obojnaczych maskaradników
włożył w dłoń chłopca antyczny pistolet.
Baron pochylił się ze złością, by lepiej widzieć.
- Czy to broń z moich zbiorów? - zapytał. - Mówiłem
ci, żebyś trzymał się z dala od tych rzeczy.
- To pamiątka po rodzie Atrydów, mam więc prawo
tego używać. Miotacz krążków, który według plakietki
należał kiedyś do mojej siostry Alii.
Baron poruszył się na tronie, zdenerwowany, że tak
blisko niego znalazł się ktoś z naładowaną bronią.
- To tylko damski pistolet.
W grubych, czarnych poręczach tronu miał
zamontowaną własną broń, która łatwo mogłaby zrobić
z chłopca mokrą plamę. „Hmm, świeży materiał do
wyhodowania następnego gholi" - pomyślał.
- Mimo to jest to cenny antyk i nie chcę, żeby został
uszkodzony przez lekkomyślne dziecko.
- Nie uszkodzę go. - Paolo wydawał się zamyślony. -
Mam szacunek do przedmiotów, których używali moi
przodkowie.
Nie chcąc dopuścić, by chłopiec myślał za dużo,
baron wstał.
- Zatem może wyjdziemy z tym na zewnątrz, Paolo? -
zaproponował. - Sprawdźmy, jak to działa. - Poklepał
go dobrodusznie po ramieniu. - A potem możemy zabić
coś gołymi rękami, tak jak robiliśmy z tymi kundlami i
fretkami.
- Może kiedy indziej - odparł niepewnie Paolo.
Mimo to baron wyprowadził go pospiesznie z sali
tronowej.
- Pozbądźmy się paru tych wrzaskliwych mew
krążących nad kupami gnoju. Czy mówiłem już, jak
bardzo przypominasz mi Feyda? Uroczy Feyd.
- Niejeden raz.
Pilnowani przez maskaradników, spędzili następne
dwie godziny na wysypisku śmieci z zamku, strzelając
na zmianę z miotacza krążków do hałaśliwych ptaków.
Nie zważając na grożące im niebezpieczeństwo, mewy
pikowały i darły się na siebie, walcząc o opłukane przez
deszcz resztki. Najpierw strzelał Paolo, potem baron.
Pomimo swojego wieku pistolet był dość celny. Każdy
wirujący, supercienki krążek zamieniał ptaka w kupkę
zakrwawionego mięsa i stłamszonych piór. Potem
mewy, które ocalały, walczyły o świeże kawałki.
Zabili czternaście ptaków, ale Vladimir nie wypadł
tak dobrze jak dziecko, które miało zadatki na strzelca
wyborowego. Kiedy podniósł po raz kolejny broń i
starannie wymierzył, w jego głowie odezwał się
ponownie irytujący dziewczęcy głos:
- Wiesz, że to nie jest mój pistolet.
Strzelił i chybił. Krążek przeleciał daleko od celu.
Alia zachichotała.
- Jak to nie jest twój? - spytał. Zignorował zdziwione
spojrzenie Paola, który wziął broń, bo teraz była jego
kolej.
- To falsyfikat. Nigdy nie miałam takiego pistoletu.
- Zostaw mnie.
- Z kim rozmawiasz? - zapytał Paolo.
Sięgnąwszy do kieszeni, baron wyjął kilka kapsułek
pomarańczowego substytutu melanżu i poczęstował
chłopca, a ten posłusznie je przyjął. Wyrwał broń
młodemu Atrydzie.
- Nie bądź śmieszna. Handlarz antykami dostarczył
świadectwo autentyczności i dokumenty, kiedy
sprzedawał mi tę broń.
- Nie powinieneś tak łatwo dawać się oszukać,
dziadku! Mój pistolet strzelał większymi krążkami. To
tania imitacja i nie ma nawet inicjałów rusznikarza na
lufie, jak oryginał.
Baron przyjrzał się uważnie rzeźbionej kolbie,
obrócił pistolet w stronę twarzy, po czym spojrzał na
krótką lufę. Rzeczywiście, nie było na niej inicjałów.
- A co z innymi rzeczami, które rzekomo należały do
Jessiki i księcia Leto?
- Niektóre są autentyczne, niektóre nie. Pozwolę ci
znaleźć te, które nie są prawdziwe.
Znając upodobanie szlachetnie urodzonego do
historycznych przedmiotów, handlarz wróci wkrótce na
Kaladan. Nikt nie będzie robił z barona głupca! Jego
ghola postanowił, że następne spotkanie ze sprzedawcą
nie będzie już tak serdeczne jak poprzednie. Zada mu
kilka dociekliwych pytań. Głos Alii ucichł i Harkonnen
ucieszył się na parę chwil spokoju.
Paolo zażył dwie z pomarańczowych kapsułek i kiedy
substytut melanżu zaczął działać, osunął się na kolana i
spojrzał z błogą miną w niebo.
- Widzę w mojej przyszłości wielkie zwycięstwo! -
powiedział. - Trzymam ociekający krwią nóż. Stoję nad
poległym wrogiem... nad sobą. - Zmarszczył czoło, po
czym ponownie rozpromienił się i krzyknął: -
J e s t e m K w i s a t z H a d e r a c h! - A potem wydał
mrożący krew w żyłach wrzask. - Nie... teraz widzę
siebie na podłodze, wykrwawiam się na śmierć. Ale jak
to możliwe, skoro jestem Kwisatz Haderach?! Jak to
możliwe?!
Najbliżej stojący maskaradnik ożywił się.
- Polecono nam wypatrywać oznak prekognicji.
Musimy natychmiast powiadomić Khrone'a.
„Prekognicja? - pomyślał baron. - A może
szaleństwo?"
W jego umyśle roześmiał się duch Alii.
*
Kilka dni później baron spacerował po nadbrzeżnym
urwisku i patrzył na morze. Kaladan nie stał się jeszcze
tak ślicznym, pełnym zanieczyszczeń przemysłowych
światem jak jego ukochana Giedi Prime, ale baron kazał
przynajmniej wybrukować ogrody w pobliżu zamku.
Nienawidził kwiatów z powodu ich męczących oczy
kolorów i przyprawiających o mdłości zapachów. O
wiele bardziej wolał aromat fabrycznych dymów. Miał
wielkie ambicje, żeby zrobić z Kaladanu drugą Giedi
Prime. Postęp był dużo ważniejszy od wszelkich
ezoterycznych planów, które maskaradnicy mieli wobec
młodego Paola.
Na najniższym poziomie odbudowanego zamku,
gdzie inne wielkie rody urządziłyby pomieszczenia do
„wprowadzania w życie polityki", ród Atrydów umieścił
spiżarnie, piwnicę do przechowywania wina i schron.
Bardziej przywiązany do tradycji, baron zamienił je na
lochy, sale przesłuchań i dobrze wyposażoną izbę tortur.
Miał tam również salę zabaw, do której często zabierał
młodych chłopców z rybackiej wioski.
- Nie usuniesz śladów rodu Atrydów takimi
kosmetycznymi zmianami, dziadku - odezwał się
dręczący go głos Alii. - Wolałam stary zamek.
- Zamknij się, diabelskie dziecko! Nigdy w życiu tu
nie byłaś.
- Ależ odwiedzałam siedzibę moich przodków, kiedy
mieszkała tutaj moja matka, kiedy Muad'Dib był
Imperatorem, a podczas jego dżihadu lała się krew w
różnych układach gwiezdnych. Nie pamiętasz, dziadku!
A może nie byłeś wtedy jeszcze w mojej głowie?
- Wolałbym, żebyś ty nie była w mojej. Urodziłem
się przed tobą! Nie mogę mieć twoich wspomnień.
Jesteś Złym Duchem!
Alia zachichotała w szczególnie denerwujący sposób.
- Tak, dziadku. Jestem tym i czymś więcej. Może
właśnie dlatego mam moc, dzięki której mogę być w
tobie. A może po prostu masz skazę - jesteś kompletnie
szalony. Zastanawiałeś się kiedyś nad możliwością, że
tylko mnie sobie wyobrażasz? Tak myślą wszyscy inni.
Obok przemykali służący, zerkając na niego
bojaźliwie. Akurat wtedy baron zobaczył pojazd
naziemny wspinający się ku zamkowi stromą drogą z
portu kosmicznego.
- Aaa, oto i nasz gość.
Pomimo ciągłych uwag Alii spodziewał się, że będzie
to przyjemny dzień.
Kiedy pojazd się zatrzymał, z tyłu wysiadł wysoki
mężczyzna i ruszył w stronę barona wzdłuż szeregu
posągów wielkich Harkonnenów, które Vladimir
wzniósł w minionym roku. Za handlarzem płynęła
platforma dryfowa z jego towarem.
- Co planujesz z nim zrobić, dziadku?
- Dobrze wiesz, co mam zamiar zrobić. - Stojąc
wysoko na murze, baron zatarł ręce w radosnym
oczekiwaniu. - Postaraj się być dla odmiany użyteczna,
Zły Duchu.
Alia zachichotała, ale zabrzmiało to tak, jakby śmiała
się z niego.
Baron zszedł spiesznie na dół, kiedy wyglądający na
udręczonego służący wprowadził gościa do środka.
Shay Vendee był sprzedawcą antyków i zawsze cieszył
się ze spotkania z jednym ze swoich najlepszych
klientów. Gdy wkraczał do zamku z podążającymi za
nim towarami, jego okrągła twarz promieniała jak małe
czerwone słońce.
Baron powitał go, ujmując wilgotnymi dłońmi jego
rękę. Przytrzymał ją trochę za długo i ścisnął trochę za
mocno.
Handlarz wyswobodził się z uścisku.
- Zachwyci cię to, co przywiozłem, baronie... to
zadziwiające, co można odkryć, jeśli się trochę pokopie.
- Otworzył jedną ze skrzyń spoczywających na
platformie dryfowej. - Zostawiłem te skarby specjalnie
dla ciebie.
Harkonnen strzepnął pyłek z jednego z pierścieni na
palcach.
- Najpierw muszę ci coś pokazać, drogi Vendee.
Moją nową piwniczkę. Jestem z niej całkiem dumny.
Handlarz spojrzał na niego ze zdziwieniem.
- Czyżby kaladańskie winnice znowu zaczęły
działać?
- Mam inne źródła.
Kiedy handlarz wyłączył platformę dryfową, baron
poprowadził go wykutą w skale szeroką klatką
schodową w coraz większy mrok. Nie zdając sobie
sprawy z grożącego mu niebezpieczeństwa, Vendee
mówił kordialnie.
- Kaladańskie wina cieszyły się kiedyś zasłużoną
sławą. Prawdę mówiąc, doszły mnie plotki, że w
ruinach na Kaitainie znaleziono ich skład. Butelki
zachowały się w idealnym stanie w piwnicy
zeroentropijnej. Pole zeroentropijne nie dopuściło do
ich zestarzenia się i dojrzenia, w tym przypadku przez
tysiące lat, ale i tak musi to być znakomity trunek.
Chciałby pan, żebym zdobył dla pana butelkę czy dwie?
Baron zatrzymał się u podnóża mrocznych schodów i
przeszył gościa spojrzeniem oczu czarnych jak u pająka.
- Jeśli możesz dostarczyć stosowne dokumenty. Nie
chciałbym dać się nabrać na jakąś podróbkę.
Vendee zrobił przerażoną minę.
- Ależ oczywiście, baronie Harkonnen!
W końcu poszli wąskim korytarzem oświetlonym
kopcącymi lampami oliwnymi. Jak na gust barona
lumisfery dawały zbyt dużo zbyt ostrego światła.
Uwielbiał panujący tam zapach wilgotnej ziemi, który
prawie całkowicie tłumił inne wonie.
- No to jesteśmy na miejscu! - Baron pchnął ciężkie
drewniane drzwi i wprowadził handlarza do swojej w
pełni wyposażonej izby tortur. Były tam tradycyjne
sprzęty: koło do łamania, katowskie ławy i stoły, maski,
elektryczne krzesła i urządzenie, za pomocą którego
można było na przemian unosić i opuszczać ofiarę. - To
jeden z moich nowych pokojów zabaw. Moja radość i
duma.
Oczy Vendee rozszerzyły się z trwogi.
- Wydawało mi się, że powiedział pan, że idziemy do
piwnicy z winem.
- Ależ proszę, dobry człowieku.
Baron wskazał z dobroduszną miną stół, z którego
zwisały pasy. Na blacie stała butelka wina i dwa
kieliszki. Nalał do obu czerwonego wina i podał jeden
coraz bardziej poruszonemu gościowi.
Vendee zlustrował izbę i przyjrzał się ze
zdenerwowaniem czerwonym plamom na stole i na
skalnej posadzce. Rozlane wino?
- Odbyłem długą podróż i jestem zmęczony -
powiedział. - Może powinniśmy wrócić do głównych
pomieszczeń. Będzie pan absolutnie zachwycony
nowymi przedmiotami, które przywiozłem. Cenne
antyki, zapewniam pana.
Baron bawił się jednym z pasów przy stole.
- Najpierw musimy załatwić inną sprawę.
Zmrużył oczy. Przez boczne drzwi wmaszerowal
chłopiec o zapadniętych oczach, niosąc dwa
przedmioty, które wyglądały na ozdobną starą broń -
starożytnej roboty miotacze krążków.
- Wyglądają znajomo? Dokładnie je obejrzyj.
Vendee wziął jeden z miotaczy, by mu się przyjrzeć.
- O tak. To antyczny pistolet Alii Atrydy. Używała go
osobiście.
- To ty tak twierdziłeś. - Wziąwszy drugi miotacz od
służącego, baron powiedział do Vendee: - Sprzedałeś mi
falsyfikat. Przypadkiem wiem, że broni, którą trzymasz,
Alia nigdy nie używała.
- Jestem znany z uczciwości, baronie. Jeśli ktoś mówi
inaczej, to kłamie. - Na twoje nieszczęście moje źródło
jest bez zarzutu - rzekł Harkonnen.
- Masz szczęście, że jestem w tobie i mogę ci pokazać
twoje pomyłki - powiedziała Alia. - Jeśli wierzysz, że nie
jestem złudzeniem.
Oburzony Vendee położył pistolet na stole i odwrócił
się, żeby wyjść. Przebył tylko połowę drogi do drzwi.
Baron nacisnął spust swojego miotacza i duży,
wirujący krążek uderzył handlarza prosto w nasadę
karku, pozbawiając go głowy. Szybko i gładko. Baron
był pewien, że Vendee nawet nie poczuł bólu.
- Dobry strzał, co? - Harkonnen uśmiechnął się do
sługi.
Chłopiec nawet nie mrugnął.
- Czy to wszystko, czego chcesz ode mnie, panie? -
zapytał.
- Chyba nie oczekujesz, że sam posprzątam ten
bałagan, co?
- Nie, mój panie. Już się do tego zabieram.
- Umyj się potem. - Baron przyjrzał mu się. - Po
południu zabawimy się jeszcze lepiej.
Tymczasem wrócił na górę, by obejrzeć, co
przywiózł handlarz.
Kiedyś urodziła mnie naturalna matka, a
potem wielokrotnie rodziłem się jako ghola.
Biorąc pod uwagę fakt, że przez tysiące lat
Bene Gesserit, Tleilaxanie i inni mieszali w
naszej puli genów, zastanawiam się, czy
ktokolwiek z nas jest jeszcze naturalną istotą.
- Duncan Idaho,
wpis w dzienniku pokładowym
Tego dnia narodzi się znowu Gurney Halleck. Przez
cały długi proces rozwoju płodu Paul Atryda
niecierpliwie na to czekał. Odkąd urodziła się jego
siostra Alia, oczekiwanie to stało się niemal nieznośne.
Ale za parę godzin Gurney Halleck zostanie wyjęty z
kadzi aksolotlowej. Słynny Gurney Halleck!
Podczas studiów pod kierunkiem naczelnej opiekunki
Garimi Paul dużo czytał o tym trubadurze i wojowniku,
obejrzał obrazy tego człowieka i wysłuchał nagrań jego
piosenek, ale chciał poznać prawdziwego Gurneya,
swojego przyjaciela, mentora i obrońcę z heroicznych
czasów. Któregoś dnia, mimo iż ich wiek został teraz
postawiony na głowie, przypomną sobie, jak mocna
łączyła ich przyjaźń.
Paul nie mógł powstrzymać cisnącego mu się na usta
uśmiechu, kiedy szybko przygotowywał się na tę
okazję. Pogwizdując starą atrydzką piosenkę, której
nauczył się z nagrań Gurneya, wyszedł na korytarz, a ze
swojego pokoju wyłoniła się Chani, by do niego
dołączyć. Młodsza o dwa lata, trzynastoletnia teraz
dziewczyna była smukła jak trzcina, szybka, urodziwa i
obdarzona łagodnym głosem - a była to tylko zapowiedź
kobiety, którą znowu się stanie. Znając swoje
przeznaczenie, już teraz byli nierozłączni. Wziął ją za
rękę i poszli radośnie do ośrodka medycznego.
Paul zastanawiał się, czy Gurney będzie brzydkim
noworodkiem, czy też ten olbrzym zyskał szpetną
aparycję dopiero po pobiciu przez Harkonnenów. Miał
też nadzieję, że ghola Gurneya wykaże się wrodzonym
talentem do gry na balisecie. Był pewien, że w
warsztatach statku pozaprzestrzennego można będzie
odtworzyć te antyczne instrumenty. Może będą mogli
pograć razem.
Przy narodzinach obecni będą też inni: jego „matka"
Jessika, Thufir Hawat i prawie na pewno Duncan Idaho.
Gurney miał na pokładzie wielu przyjaciół. Nikt na
statku nie znał Xaviera Harkonnena ani Sereny Butler,
pozostałych gholi, które miały być tego dnia wydobyte
z kadzi, ale oboje byli legendami z czasów Dżihadu
Butleriańskiego. Według Szieny każdy ghola miał do
odegrania jakąś rolę, a jeden z nich - albo wszyscy
razem - mogli być kluczem do pokonania wroga z
zewnątrz.
Oprócz gholi w ciągu długiego lotu Itaki urodziło się
też wielu innych chłopców i dziewczynek. Siostry
zachodziły w ciążę z pracownikami Bene Gesserit, bo
zdawały sobie sprawę z potrzeby powiększenia swojej
populacji i przygotowania solidnych podstaw pod nową
kolonię, jeśli statek natknie się kiedykolwiek na planetę
nadającą się do zasiedlenia. W grupie żydowskich
uchodźców, której przewodził rabbi, również zawierano
małżeństwa i zakładano rodziny, nadal czekając na
nową ojczyznę, której znalezienie będzie
ukoronowaniem ich długich poszukiwań. Statek był tak
ogromny, a liczba jego pasażerów nadal tak niska w
stosunku do pojemności, że nie było obawy, iż
wyczerpią się jego zasoby. Jeszcze nie.
Kiedy Paul i Chani zbliżyli się do głównej izby
porodowej, zobaczyli biegnące w ich stronę cztery
opiekunki, które wzywały wykwalifikowaną lekarkę
Suka.
- Nie żyją! - krzyknęły. - Cała trójka!
Paulowi zamarło serce. Miał piętnaście lat i zdobywał
już pewne umiejętności, dzięki którym stał się niegdyś
historycznym przywódcą zwanym Muad'Dibem.
Zebrawszy całą moc, włożył w swój głos tyle
determinacji, ile zdołał, i zażądał od drugiej opiekunki,
żeby się zatrzymała.
- Mów jaśniej! - powiedział.
- Trzy kadzie aksolotlowe, trzy ghole - wyrzuciła z
siebie, sama zdumiona tym, że mu odpowiada. -
Sabotaż... i morderstwo. Ktoś ich zniszczył!
Paul i Chani ruszyli pędem do ośrodka medycznego.
W drzwiach stali już Duncan i Sziena. Oboje wyglądali
na wstrząśniętych. Trzy kadzie aksolotlowe zostały
odcięte od mechanizmów podtrzymujących życie i
leżały w kałużach rozlanego płynu jak góry spalonego
mięsa. Ktoś użył wypalacza i substancji żrących, by
zniszczyć nie tylko aparaturę do podtrzymywania
procesów życiowych, ale również same kadzie i
nienarodzone ghole.
Gurney Halleck, Xavier Harkonnen, Serena Butler.
Cała trójka utracona. I kadzie, które były kiedyś
żywymi kobietami.
Duncan spojrzał na Paula, ujmując w słowa
przerażający widok.
- Mamy na pokładzie sabotażystę. Kogoś, kto chce
zaszkodzić programowi hodowli gholi... a może nam
w s z y s t k i m.
- Ale dlaczego akurat teraz? - zapytał Paul. - Statek
ucieka od dwudziestu lat, a projekt hodowli gholi
rozpoczęto przed wieloma laty. Co się zmieniło?
- Może ktoś bał się Gurneya Hallecka - zasugerowała
Sziena. - Albo Xaviera Harkonnena czy Sereny Butler.
Paul spostrzegł, że pozostałe trzy kadzie aksolotlowe,
włącznie z tą, którą ostatnio opuściła przesiąknięta
przyprawą Alia, nie zostały uszkodzone.
Stanąwszy obok kadzi Gurneya, zobaczył martwe, na
poły narodzone dziecko wśród spalonych i
rozpuszczonych fałdów mięsa. Chociaż zrobiło mu się
niedobrze, przyklęknął i dotknął kosmyków jasnych
włosów.
- Biedny Gurney.
Kiedy Duncan pomógł mu wstać, Sziena powiedziała
zimnym, rzeczowym głosem:
- Nadal mamy ich materiał komórkowy. Możemy
wyhodować następców całej trójki. - Paul wyczuwał jej
ogromną wściekłość, ledwie powściąganą dzięki
surowemu wyszkoleniu Bene Gesserit. - Będziemy
potrzebowali więcej kadzi aksolotlowych. Wystosuję
apel, by zgłosiły się ochotniczki.
Wszedł ghola Thufira Hawata i z niedowierzaniem
patrzył na to, co się stało. Jego twarz przypominała
szarą maskę. Po ciężkich przejściach na planecie
Przewodników trzymał się blisko Milesa Tega i
pomagał mu dbać o bezpieczeństwo na pokładzie i
systemy obronne statku.
- Znajdziemy tego, kto to zrobił. - Czternastolatek
starał się, by zabrzmiało to pewnie.
- Przejrzyjcie zapisy kamer - poleciła Sziena. -
Zabójca nie może się ukryć.
Thufir sprawiał wrażenie nie tylko rozzłoszczonego,
ale również zakłopotanego.
- Już to sprawdziłem - powiedział. - Kamery zostały
celowo wyłączone, ale muszą być inne dowody.
- Zaatakowano nas wszystkich, nie tylko te kadzie -
rzekł Duncan, odwracając się do młodego Thufira. -
Baszar wspomniał o wcześniejszych incydentach, które
- jak uważa - mogły być aktami sabotażu.
- Nigdy nie zostało to potwierdzone - odparł Thufir. -
Mogły to być awarie mechanizmów, zmęczenie
układów, ich naturalna niewydolność.
- To nie była naturalna niewydolność - powiedział
Paul lodowatym głosem, spojrzawszy po raz ostatni na
martwe niemowlę, które mogło być Gurneyem
Halleckiem.
A potem nagle ugięły się pod nim nogi. Zakręciło mu
się w głowie, myśli się zmąciły. Kiedy Chani skoczyła,
by go złapać, zachwiał się, podłoga usunęła mu się spod
stóp i padł jak długi, uderzając ciężko głową o pokład.
Na chwilę ogarnęła go ciemność, mrok, który
rozświetliła przerażająca wizja. Paul Atryda już raz jej
doznał, ale nie wiedział, czy było to wspomnienie czy
jasnowidzenie.
Zobaczył siebie leżącego w wielkiej, nieznanej sali.
Przez głęboką ranę od noża uchodziło z niego życie. To
była śmiertelna rana. Na podłogę ciekła jego krew, a
oczy zasnuwały się mgłą. Spojrzawszy w górę, zobaczył
własną roześmianą twarz. „Zabiłem cię!" - usłyszał.
Chani potrząsała nim, krzycząc mu do ucha:
- Usul! Usul, spójrz na mnie!
Poczuł jej rękę na swojej dłoni i kiedy wróciła mu
ostrość widzenia, dostrzegł jeszcze jedną zaniepokojoną
twarz. Przez chwilę myślał, że to Gurney Halleck, z
biegnącą wzdłuż szczęki blizną po krwawinie, oczami o
spojrzeniu ostrym jak odłamek szkła i rozwichrzonymi,
rzadkimi jasnymi włosami.
Potem obraz się poruszył i Paul zdał sobie sprawę, że
to czarnowłosy Duncan Idaho. Inny stary przyjaciel i
strażnik.
- Będziesz mnie chronił przed niebezpieczeństwem,
Duncan? - Głos Paula zadrżał. - Jak przysięgałeś, kiedy
byłem dzieckiem? Na Gurneya nie mogę już liczyć.
- Tak, paniczu Paulu. Zawsze.
Najwyraźniej Dostojne Matrony same
wymyśliły dla siebie nazwę, bo nikt inny,
widząc ich tchórzliwe, wyrachowane
zachowania, nie użyłby w odniesieniu do nich
słowa „dostojeństwo". Większość ludzi
nazywa te kobiety zupełnie inaczej.
- Matka Dowodząca Murbella,
ocena minionych i obecnych zalet
W Końcu Czasu broń i statki wojenne były równie
niezbędne jak powietrze i jedzenie. Murbella wiedziała,
że będzie musiała zmienić swe podejście do tego
problemu, ale nie spodziewała się takiego oporu ze
strony własnego zgromadzenia.
- Chcesz im zaoferować unicestwiacze, Matko
Dowodząca?! - krzyknęła Kiria ze złością i pogardą. -
Nie możemy przekazać tak niszczycielskiej broni Ixowi.
Murbella nie miała cierpliwości słuchać tego.
- A kto inny nam je zbuduje? Na tym, że zatrzymamy
sekrety dla siebie, skorzysta jedynie wróg z zewnątrz.
Wiesz równie dobrze jak ja, że tylko Ixanie mogą
rozszyfrować tę technologię i wyprodukować wielką
ilość tej broni na potrzeby nadciągającej wojny. Dlatego
Ix musi mieć do niej pełny dostęp. Nie ma innego
rozwiązania.
Wiele światów budowało gigantyczne floty,
uzbrajając wszelkie statki, jakie mogły znaleźć, i
pracowało nad projektami nowej broni, ale dotychczas
nic nie okazało się skuteczne w walce z wrogiem.
Myślące maszyny dysponowały niedoścignioną
technologią. Jednak mając dość unicestwiaczy,
Murbella mogłaby obrócić przeciw nim ich
niszczycielską siłę.
Zabrawszy tę broń przed wiekami z kresowych
placówek maszyn, Dostojne Matrony mogły stworzyć
linię nie do przebycia i cisnąć unicestwiacze na
nacierającego wroga. Gdyby stanęły razem w obronie
wspólnego dobra, mogłyby zapobiec pojawieniu się
tego całego problemu. Zamiast tego jednak uciekły.
Myśląc o tej historii, którą wydobyła z głębi Innych
Wspomnień, Murbella wciąż nie mogła pozbyć się
irytacji na swoje przodkinie. Zabrały tę broń, używały
jej, nie rozumiejąc zasady działania, i zmarnowały
większość jej zasobów dla małostkowej zemsty na
znienawidzonych Tleilaxanach. Owszem, wiele pokoleń
wcześniej Tleilaxanie męczyli swoje kobiety i Dostojne
Matrony miały powód, by skierować przeciw nim ostrze
mściwej przemocy.
Ale jakież to było marnotrawstwo!
Dostojne Matrony rozrzutnie posługiwały się tą
spalającą całe planety bronią, używając jej przeciw
każdemu światu, który im się naraził, więc pozostało
niewiele unicestwiaczy. Miażdżąc twierdze
zbuntowanych Dostojnych Matron, Murbella
spodziewała się, że znajdzie w nich większe zapasy tej
broni, ale nie znalazła nic. Czyżby ktoś inny ją ukradł?
Może Gildia, pod pretekstem udzielania pomocy
Dostojnym Matronom? A może dziwki naprawdę
zużyły wszystko i nie zatrzymały nic w rezerwie?
Teraz rodzaj ludzki nie miał odpowiedniej broni, by
przeciwstawić się rzeczywistemu wrogowi. Zasady
budowy unicestwiaczy były równie niepojęte jak zasady
budowy stworzonych przez Tio Holtzmana urządzeń do
zaginania przestrzeni i ani dziwki, ani Bene Gesserit nie
wiedziały, jak można wyprodukować ich więcej.
Myśląc o dobru ludzkości, Murbella miała nadzieję, że
potrafią to zrobić Ixanie.
„Czasy nadzwyczajnego zagrożenia wymagają
nadzwyczajnych działań" - pomyślała.
Na jej rozkaz członkinie zjednoczonego
zgromadzenia żeńskiego usunęły potężną broń ze
swoich statków pozaprzestrzennych, krążowników i
jednostek infiltracyjnych. Murbella sama zawiezie ją na
Ixa. Ucięła dalsze spory, odmaszerowując z małą świtą
w stronę portu kosmicznego Kapitularza.
- Ale, Matko Dowodząca, wynegocjuj przynajmniej
ochronę patentową - powiedziała Laera z rumieńcem,
który widoczny był nawet na jej ciemnej skórze. -
Wprowadź ograniczenia, żeby ta technologia się nie
rozprzestrzeniała. - Laera była jedną z najbardziej
rzeczowych Matek Wielebnych i odgrywała w dużym
stopniu rolę, która dawniej należała do Bellondy. - jej
rozprzestrzenienie się wśród planetarnych watażków
mogłoby doprowadzić do zniszczenia największych
układów gwiezdnych. Sama KHOAM, działając
wspólnie z Ixem, mogłaby...
Murbella przerwała jej pełnym obrzydzenia
parsknięciem.
- Nie interesuje mnie, kto może, a kto nie może
skorzystać finansowo p o w y g r a n i u p r z e z n a s
t e j w o j n y. Jeśli Ixanie pomogą nam zwyciężyć, będą
mieli prawo do zysków. - Potarła w zamyśleniu brodę,
spoglądając na trap swej małej, szybkiej lichtugi. -
Pozwolimy, by planetarni watażkowie sami
rozwiązywali swoje problemy.
Bawicie się uczuciami jak dzieci zabawkami.
Wiem, dlaczego wasze zgromadzenie nie ceni
emocji - nie potraficie docenić tego, czego nie
rozumiecie!
- Duncan Idaho, list złożony
na ręce Matki Wielebnej Bellondy
Sziena użyła władczego tonu, jedynie odrobinę
słabszego od Głosu.
- „Poszanowanie prawdy można by właściwie uznać
za podstawę wszelkiej moralności". A ja chcę od ciebie
prawdy. Zaraz.
Garimi uniosła brwi.
- Cytat z księcia Leto Atrydy, żeby podnieść wagę
tego przesłuchania? - powiedziała spokojnie. - Może
wniesiemy oślepiające lampy i sprowadzimy
Prawdomówczynię?
- Mój zmysł prawdy jest wystarczający. Zawsze
znałam cię na tyle dobrze, żeby móc cię przejrzeć.
Wiadomość o odrażającej zbrodni popełnionej w
izbie porodowej rozniosła się po całym statku
pozaprzestrzennym. Rzeź nienarodzonych gholi i
zniszczenie trzech kadzi aksolotlowych - kadzi
stworzonych z s i ó s t r, które zgłosiły się do tego jako
ochotniczki! - przekraczały wszystko, czego Sziena się
spodziewała nawet po swoich najbardziej zażartych
przeciwniczkach. Jej podejrzenia zwróciły się naturalnie
ku zdeklasowanej przywódczyni frakcji
ultrakonserwatywnej.
Stała w zamkniętej sali konferencyjnej jak surowa
nauczycielka naprzeciw dziewięciu najbardziej
krytycznych wobec niej sióstr. Kobiety te od samego
początku występowały przeciw programowi hodowli
gholi, a po decyzji Szieny o jego wznowieniu
sprzeciwiały się temu jeszcze gwałtowniej.
Garimi nie uciekła spojrzeniem przed palącym
wzrokiem Szieny, a jej stronniczki, zwłaszcza
przysadzista Stuka, nie kryły wrogości.
- Dlaczego miałabym uszkodzić kadź aksolotlową? -
powiedziała Garimi. - To nie ma sensu.
W swoim umyśle, pośród istnień w Innych
Wspomnieniach, Sziena usłyszała znany teraz,
wstrząśnięty głos starożytnej Sereny Butler. Zabić
dziecko! Serena była dziwnym gościem w Innych
Wspomnieniach, kobietą, której myśli nie powinny były
popłynąć korytarzami pokoleń, a jednak była z Szieną
już od lat.
- Wykazałaś już wcześniej chęć zabicia małych gholi.
- Sziena w końcu usiadła.
Garimi usilnie starała się zapanować nad drżeniem.
- Próbowałam uratować nas, zanim Leto będzie mógł
się stać zagrożeniem, zanim znowu będzie mógł się stać
Tyranem. To wszystko. Nie udało mi się. Powody,
którymi się kierowałam, były dobrze znane i nadal przy
nich obstaję. Dlaczego miałabym się teraz posuwać do
takiej ostateczności? Co mnie obchodzi Halleck? Albo
stary generał Xavier Harkonnen? Nawet Serena Butler
jest tak głęboko pogrzebana w naszej przeszłości, że jest
zaledwie echem legendy. Dlaczego miałabym się nimi
przejmować, skoro najgorsze ghole - Paul Muad'Dib,
Leto II, upadła lady Jessika i Alia Zły Duch - żyją już
wśród nas? - Chrząknęła ze wstrętem. - Twoje
podejrzenia obrażają mnie.
- A mnie obrażają dowody.
- Pomimo naszych sporów jesteśmy wszystkie
siostrami - powiedziała Garimi z naciskiem.
Początkowo zbiegłe Bene Gesserit miały wspólny
cel, łączyła je wspólna sprawa. Ale już parę miesięcy po
ucieczce z Kapitularza pojawiły się podziały, walki o
władzę, kwestionowanie rozkazów, rozbieżności wizji.
Duncan i Sziena skupiali się na ucieczce przed wrogiem
z zewnątrz, podczas gdy Garimi chciała założyć
twierdzę i szkolić nową populację Bene Gesserit
zgodnie z dawno ustalonymi zasadami.
„Jak doszło do tego, że tak radykalnie się
zmieniłyśmy? - myślała Sziena. - Dlaczego powstały tak
głębokie podziały?"
Przenosiła wzrok z twarzy na twarz, szukając w nich,
zwłaszcza w wyrazie oczu, dowodów winy. Niska,
kędzierzawa Stuka miała warstewkę wilgoci nad górną
wargą, co było jedną z oznak zdenerwowania. Ale
Sziena nie wykryła w niej wrogości, odrazy na tyle
silnej, by pchnęła ją do takiego aktu okrucieństwa.
Stwierdziła z konsternacją, że nie ma wśród nich
sprawcy zbrodni.
- Wobec tego potrzebuję waszej pomocy -
powiedziała. - Sabotażystą może być osoba stojąca obok
każdej z nas. Zbierzcie nasze wykwalifikowane
Prawdomówczynie i użyjcie ostatnich zasobów środka
wprowadzającego w trans prawdy. - Potarła skronie, już
teraz drżąc na myśl o czekającym je ogromnym
zadaniu. - Zostawcie mnie, proszę, żebym mogła oddać
się medytacji.
Po wyjściu jej dziewięciu przeciwniczek Sziena
została sama. Stała z wpółzamkniętymi powiekami. W
ciągu lat populacja Itaki się zwiększyła i
rozprzestrzeniła po statku. Nawet Sziena nie była
pewna, ile dzieci jest na pokładzie, ale mogła to łatwo
sprawdzić. A przynajmniej tak przypuszczała.
- A zatem, Sereno Butler - mruknęła do Innych
Wspomnień - czy osoba, która cię zamordowała, była w
tym pomieszczeniu? Jeśli zaś nie była to żadna z nich,
to kto?
- Kłamca może się kryć za barykadami - wtrąciła się
pełnym smutku głosem Serena - ale w końcu wszystkie
barykady padną. Będziesz jeszcze miała okazję wykryć
mordercę. Na pewno nastąpią inne akty sabotażu.
*
Prawdomówczynie najpierw sprawdziły się
nawzajem. Spośród stronniczek Garimi i z pozostałych
sióstr zebrano ogółem dwadzieścia osiem Matek
Wielebnych, które miały odpowiednie do tego
kwalifikacje. Kobiety nie zapewniały o swojej
niewinności ani nie narzekały, że rzuca się na nie
podejrzenia, lecz przystały na wzajemne wypytywanie.
Sziena przyglądała się chłodno, jak tworzyły trójki, w
których dwie występowały w roli przesłuchujących, a
trzecia osoby przesłuchiwanej. Gdy tylko badana
przeszła drobiazgowe śledztwo, role się zmieniały,
dzięki czemu wszystkie zostały przesłuchane. Jedna po
drugiej. Prawdomówczynie tworzyły coraz szerszy krąg
godnych zaufania śledczych. Wszystkie zdały ten
egzamin.
Kiedy Prawdomówczynie potwierdziły nawzajem
swoją niewinność, Sziena pozwoliła im przepytać
siebie. Również Garimi i jej dysydentki poddały się
próbie i dowiodły, że są niewinne, podobnie jak
niezłomne zwolenniczki Szieny. Wszystkie przeszły
badanie.
Następnie, z Prawdomówczynią Calissą u boku,
Sziena stanęła przed wyprostowanym Duncanem Idaho.
Sama myśl o tym, że Duncan mógłby być mordercą i
sabotażystą, była dla niej absurdalna. Zresztą nie
uwierzyłaby, że jest nim ktokolwiek z obecnych na
pokładzie, a jednak zaszlachtowane zostały trzy kadzie
aksolotlowe i trójka nienarodzonych gholi.
Ale Duncan... Stojąc tak blisko niego, czując jego
zapach, mając wrażenie, że w jakiś sposób wypełnia
swoją obecnością całe pomieszczenie, doznała
przypływu niebezpiecznych wspomnień. Użyła swoich
umiejętności zniewalania seksualnego, by uwolnić go
od Murbelli, ale oboje wiedzieli, że to namiętne
zbliżenie było czymś więcej niż tylko wykonaniem
koniecznego zadania. Od tamtej pory Duncan zawsze
czuł się w jej obecności nieswojo, bojąc się tego, czemu
może ulec.
Jednak obecna sytuacja nie miała nic wspólnego z
romansem. Nie było w niej napięcia seksualnego, tylko
oskarżenia.
- Duncanie Idaho, czy wiesz, jak ominąć kamery w
ośrodku medycznym?
Patrzył obok niej, nie mrugnąwszy nawet.
- Mieści się to w zakresie moich zdolności - odparł.
- Czy popełniłeś tę straszną zbrodnię i zatarłeś za
sobą ślady?
Teraz spojrzał jej w oczy.
- Nie.
- Czy miałeś jakiś powód, by zapobiec narodzinom
Gurneya Hallecka, Sereny Butler albo Xaviera
Harkonnena?
- Nie.
Teraz, kiedy Duncan stał przed nią i
Prawdomówczynią, Sziena mogłaby zadać pytania
dotyczące ich osobistego związku, by sprawdzić jego
reakcję. Nie byłby zdolny okłamać jej albo
czegokolwiek udawać. Ale bała się odpowiedzi. Nie
śmiała o to zapytać.
- On mówi prawdę - orzekła Calissa. - Nie jest
sabotażystą.
Duncan pozostał w pokoju, kiedy na przesłuchanie
przyszedł baszar Miles Teg. Calissa odtworzyła zapis
strasznej sceny z izby porodowej.
- Czy jesteś za to w jakikolwiek sposób
odpowiedzialny, Milesie Teg?
Baszar popatrzył na obrazy, spojrzał na nią, po czym
przeniósł wzrok na Duncana.
- Tak.
Sziena była tak zaskoczona, że z trudem usiłowała
wymyślić następne pytanie.
- Jak to? - zapytał Duncan.
- Jestem odpowiedzialny za system bezpieczeństwa
na statku. Najwyraźniej nie dopełniłem moich
obowiązków. Gdybym się bardziej postarał, nie
doszłoby do tej potworności. - Zerknął na zmartwioną
Calissę. - Zapytałaś mnie w obecności
Prawdomówczyni, więc nie mogłem skłamać.
- Dobrze, Miles, ale nie o to nam chodzi. Czy
dokonałeś tego sabotażu albo go zleciłeś? Wiesz o nim
cokolwiek?
- Nie - odparł stanowczo.
Przygotowano dziesiątki prywatnych kabin, w
których można było nieprzerwanie kontynuować
przesłuchania. Przepytano każdego z młodych gholi, od
Paula Atrydy poczynając, a na dziewięcioletnim Leto II
kończąc, ale Prawdomówczynie nie wykryły żadnych
kłamstw natury kryminalnej.
Potem przesłuchano rabbiego i wszystkich Żydów, a
także pozostałych pasażerów statku
pozaprzestrzennego.
I nic. Wydawało się, że ani jedna osoba nie ma
związku z makabrycznym wydarzeniem. Duncan i Teg
wykorzystali swoje mentackie umiejętności do
dokładnego sprawdzenia listy ludzi na pokładzie, ale nie
znaleźli żadnego błędu. Nikt nie uniknął przesłuchania.
Siedząc naprzeciw Szieny w pustym już pokoju
przesłuchań, Duncan złączył dłonie koniuszkami
palców. - Są dwie możliwości - powiedział. - Albo
sabotażysta potrafi oszukać Prawdomówczynię... albo
na pokładzie Itaki ukrywa się ktoś, o kim nie wiemy.
*
W dobrze zorganizowanych zespołach Bene Gesserit
odcinały połączenia kolejnych pokładów z innymi i
metodycznie przeszukiwały kabinę po kabinie,
pomieszczenie po pomieszczeniu. Było to jednak
ogromne zadanie. Itaka była rozmiarów miasteczka -
miała ponad kilometr długości i setki pokładów, a na
każdym z nich korytarze, różnorodne pomieszczenia i
ukryte drzwi.
Starając się odgadnąć, jak ktoś mógł się wślizgnąć na
statek niezauważony, Duncan przypomniał sobie
zmumifikowane szczątki wziętych do niewoli Bene
Gesserit, które Dostojne Matrony zamęczyły na śmierć.
Ten gabinet okropności pozostawał nieodkryty przez
cały czas, który Duncan spędził jako więzień w statku
stojącym na lądowisku Kapitularza.
Czy ktoś - może jakaś nieznana Dostojna Matrona? -
mógł tak długo pozostawać w ukryciu na statku? Ponad
trzydzieści lat! Nie wydawało się to możliwe, ale
jednostka miała tysiące pomieszczeń roboczych, kabin
dla pasażerów, korytarzy i magazynów.
Inna możliwość: podczas ucieczki Itaki z planety
Przewodników kilku maskaradników uderzyło małymi
myśliwcami w kadłub statku pozaprzestrzennego. Z
wraków tych jednostek wyciągnięto ich zmasakrowane
ciała... ale może był to podstęp? A jeśli jacyś
maskaradnicy przeżyli te samobójcze ataki i się
wymknęli? Może jeden albo więcej z nich czaiło się
teraz w nieuczęszczanych przejściach, szukając okazji
do uderzenia?
Jeśli tak, koniecznie trzeba było ich znaleźć.
Teg zainstalował już w strategicznych miejscach setki
dodatkowych kamer, ale w najlepszym razie było to
tymczasowe rozwiązanie. Itaka była tak duża, że nawet
najdoskonalszy sprzęt monitorujący miał tysiące
martwych punktów i nie było po prostu dosyć
personelu, żeby czuwać przy ekranach. Było to
niewykonalne zadanie.
Mimo to próbowali.
Duncan towarzyszył grupie pięciu poszukiwaczek.
Przypominało mu to nagonkę posuwającą się przez
wysokie trawy podczas polowania na grubego zwierza.
Zastanawiał się, czy z bezmiaru pomieszczeń statku uda
im się wypłoszyć śmiertelnie niebezpiecznego lwa.
Przeszukiwano pokład po pokładzie, ale nawet przy
zaangażowaniu dziesięciu zespołów inspekcja jednostki,
od najwyższego pokładu po najniższą ładownię,
zabierze mnóstwo czasu, a podczas ograniczonych
przeszukiwań niczego nie znaleźli. Duncan był
wyczerpany i zestresowany.
A morderca - lub mordercy - pozostawał na
pokładzie.
Pozostały nam tylko dwa wyjścia: bronić się
albo poddać wrogowi. Ale jeśli ktokolwiek z
was sądzi, że poddanie się wchodzi w
rachubę, to już przegraliśmy.
- baszar Miles Teg, przemowa wygłoszona
przed bitwą pod Pellikorem
Zostawiwszy unicestwiacze na Ixie, by wytwórcy
mogli je zbadać i skopiować, Murbella poleciała do
głównych stoczni Gildii na Węźle.
Administrator Rentel Gorus, mężczyzna o długich,
jasnych włosach i mlecznobiałych oczach, prowadził ją
pomiędzy stanowiskami konstrukcyjnymi, dryfowymi
żurawiami, przenośnikami taśmowymi i montowniami,
gdzie mijały się brygady robotników. Budynki były
wysokie i masywne, ulice raczej wygodne niż ładne.
Wszystko na Węźle robiono w zapierającej dech skali.
Ogromne podnośniki wciągały części na szkielety
gigantycznych statków, które montowano jeden po
drugim. W powietrzu unosił się cierpki zapach gorącego
metalu i pozostałości chemikaliów używanych przy
spawaniu.
Gorusa najwyraźniej rozpierała duma.
- Jak widzisz, Matko Dowodząca, mamy możliwości
wyprodukowania tego, o co prosisz, jeśli oczywiście
dobrze za to zapłacicie.
- Zapłacimy dobrze. - Nowe zgromadzenie żeńskie
opływało w bogactwa dzięki pozyskiwaniu melanżu i
kojotytów, więc Murbella mogła zaakceptować
praktycznie każdą cenę. - Zostaniecie sowicie
wynagrodzeni za każdy statek, który zbudujecie, za
każdą jednostkę, której będzie można użyć w bitwie, za
każdy krążownik, który będziemy mogły wystawić
przeciwko armii myślących maszyn. Jeśli ich nie
pokonamy, bliski będzie koniec naszej cywilizacji.
Gorus nie sprawiał wrażenia przestraszonego.
- Każda strona w każdej wojnie jest przekonana, że
konflikt, w którym bierze udział, ma decydujące
znaczenie dla biegu historii. Jednak w większości
przypadków jest to złudne i bezpodstawnie
alarmistyczne myślenie. Ta wojna może się skończyć,
zanim będziecie musiały się uciec do takich środków.
Murbella zmarszczyła brwi.
- Nie rozumiem, co masz na myśli - powiedziała.
- Są inne sposoby rozwiązania tego problemu.
Wiemy, że wiele układów gwiezdnych zalewają siły z
zewnątrz. Ale czego chcą? Na co przystaną? - Zamrugał
mlecznobiałymi oczami. - Wierzymy, że warto
prowadzić takie rozmowy.
- Jakiego figla chce nam tym razem splatać Gildia?
- Żadnego, po prostu podchodzimy do tego rozsądnie.
Handel musi kwitnąć niezależnie od polityki. Wojna
dostarcza inspiracji do nowinek technologicznych, ale
na dłuższą metę osiąganiu zysków sprzyja pokój. Bez
względu na to, kto zwycięży w tym konflikcie, wymiana
handlowa nie ustanie.
Budowane przez Gildię Kosmiczną liniowce były od
dawna najbardziej luksusowymi statkami we
wszechświecie, ale Murbella zmusiła ją, by przestawiła
swoje stocznie na produkcję narzędzi wojny. Flota
handlowa Gildii była od stuleci stabilna, a ponieważ
ludzie wracali z Rozproszenia, rozwijał się handel i
stale rósł popyt na jej usługi. Teraz jednak, kiedy flota
Omniusa niszczyła całe populacje, a rzesze ogarniętych
paniką uchodźców napływały do serca Starego
Imperium, w KHOAM i Gildii zapanował bałagan.
Murbellę uderzył w twarz gorący powiew od
stanowisk konstrukcyjnych, napełniając jej nos
gryzącym zapachem odpadów chemicznych. Dreszcz
przeszedł jej po plecach.
- Nasz wspólny wróg na pewno myśli racjonalnie -
ciągnął Gorus. - Dlatego skierowaliśmy do strefy walk
wysłanników i negocjatorów. Znajdziemy myślące
maszyny i przedstawimy nasze propozycje. Gildia
wolałaby kontynuować swoją działalność bez względu
na ostateczny wynik tego nieporozumienia.
Murbelli aż zaparto dech w piersiach.
- Jesteś szalony? - wykrztusiła. - Omnius chce
zagłady całej ludzkości. To znaczy, że również waszej.
- Przesadzasz, Matko Dowodząca. Jestem
przekonany, że część emisariuszy osiągnie zakładany
przez nas cel.
W oddali z kamiennych kominów fabrycznych
buchały kłęby dymu. Nie zważała na hałas ani na
zapachy.
- Jesteś skończonym durniem, administratorze -
powiedziała. - Myślące maszyny nie postępują zgodnie
z takimi zasadami, jak przypuszczacie.
- Tak czy owak, uważamy, że musimy spróbować.
- I jakie są dotąd wyniki?
- Możliwe do przyjęcia straty. Nasi pierwsi
wysłannicy zniknęli, ale nie ustajemy w wysiłkach.
Jesteśmy przygotowani na każdą ewentualność... nawet
na kompletne fiasko. - Wyprowadził ją beztrosko na
szeroką, otwartą przestrzeń pod zmontowanym w
połowie kadłubem ogromnego statku. - A zatem jest
nam miło przedstawić nowemu zgromadzeniu
żeńskiemu pewne korzystne warunki. Zawsze byłyście
dla nas cennym klientem, ale wasze obecne zamówienie
jest ogromne. Prosicie o więcej statków, niż jesteśmy w
stanie dostarczyć, nawet w warunkach wojennych.
- Wobec tego dajcie waszym pracownikom większą
zachętę.
- Ba, Matko Dowodząca, ale czy ty dasz nam
wystarczającą zachętę?
Obruszyła się.
- Jak możecie myśleć tylko o zyskach, kiedy ważą się
losy ludzkości?
- O naszych losach decydują zyski. - Administrator
zatoczył ręką łuk, jakby chciał tym gestem objąć
wszystkie doki wokół nich.
- Zapłacimy, ile zażądacie, a w razie potrzeby Bank
Gildii udzieli nam kredytu. Potrzebujemy tych statków,
administratorze Gorus.
Uśmiechnął się chłodno.
- Wasza wiarygodność kredytowa jest bez zarzutu,
ale musimy rozwiązać inny problem - powiedział. - Nie
mamy dość nawigatorów, żeby obsadzić wszystkie te
nowe statki. Jednostki, które dla was zbudujemy, będą
musiały zostać wyposażone w ixańskie kompilatory
matematyczne zastępujące tradycyjnych nawigatorów.
Czy jest to dla was do przyjęcia?
- Jeśli statki będą działały tak, jak chcemy, nie
zgłaszam obiekcji. Nie mamy czasu na stworzenie i
wyszkolenie nowej generacji nawigatorów.
Wyraźnie zadowolony, Gorus zatarł ręce.
- Ostatnio nawigatorzy okazali się nieco krnąbrni z
powodu niedoboru przyprawy... niedoboru, do którego
doprowadziło wasze zgromadzenie. To przez was
musieliśmy poszukać alternatywy dla nich.
- Nie pałam sympatią do nawigatorów ani do
waszych nieprzyzwoitych zysków. Nie obchodzi mnie,
jak Gildia tego dokona, ale potrzebujemy tych statków.
- Oczywiście, Matko Dowodząca. Dostarczymy,
czego sobie życzysz.
- Takiej właśnie odpowiedzi oczekiwałam.
Jaki jest pożytek z prekognicji, jeśli służy ona
tylko temu, byśmy ujrzeli nasz upadek?
- nawigator Edryk,
wiadomość dla Wyroczni Czasu
Biurokraci Gildii mieli czelność wezwać liniowiec
Edryka do stoczni na Węźle. Patrząc przed siebie
mlecznobiałymi oczami, administrator Gorus beztrosko
oznajmił, że liniowiec zostanie wyposażony w jeden z
nowych ixańskich kompilatorów matematycznych.
- Nie możemy polegać na naszej linii dostaw
przyprawy - powiedział. - Musimy mieć pewność, że
każda jednostka będzie podróżowała bezpiecznie, jeśli
zawiedzie nawigator.
W minionych dwóch latach coraz więcej statków
Gildii wyposażano w te znienawidzone urządzenia
sterujące. Kompilatory matematyczne! Żaden prosty
silnik ani instrument nie mógł właściwie wykonać
niezwykle złożonych projekcji, które sporządzali
nawigatorzy. Edryk i jego towarzysze rozwinęli się
dzięki zanurzeniu w przyprawie, a ich zdolność
prekognicji została spotęgowana działaniem melanżu.
Nie mogło być żadnych mechanicznych jej substytutów.
Mimo to Edryk musiał przyjąć ekipę
wykwalifikowanych, aroganckich Ixan, którzy
przylecieli promem ze stoczni na Węźle. Milczący
robotnicy weszli pod bacznym okiem Gildii na pokład
liniowca z zadowolonymi minami, maszynami
kompilacyjnymi i niebezpieczną ciekawością.
Edryk, zamknięty w zbiorniku, martwił się, że pod
pretekstem instalacji swoich urządzeń będą węszyć na
statku. Frakcja nawigatorów nie mogła ryzykować, że ci
ludzie znajdą laboratorium Waffa, genetycznie
zmodyfikowane trocie piaskowe i małe, zmutowane
czerwie, które wytwarzał w swoich zbiornikach.
Tleilaxanin twierdził, że dokonuje ogromnych
postępów, więc jego praca musiała pozostać tajemnicą.
Dlatego kiedy ixańscy instalatorzy znaleźli się na
pokładzie, Edryk po prostu zagiął przestrzeń, nie
informując nikogo ze stoczni, dokąd leci. Skierował
pusty liniowiec na odległe, odludne pustkowie między
układami gwiezdnymi i wyrzucił tam
niedowierzających własnym oczom Ixan, wraz z ich
przeklętymi maszynami nawigacyjnymi, w zimną
przestrzeń.
„Problem rozwiązany" - pomyślał.
Jego działania zostaną w końcu odkryte, ale tego nie
można było uniknąć. Edryk był nawigatorem.
Administratorzy, zwykli ludzie, nie trzymali go w
garści.
Edryk podejrzewał, że chytry administrator traktuje
obecny kryzys przyprawowy jako okazję do pozbycia
się stwarzających problemy nawigatorów i że Gildia tak
naprawdę wcale nie chce nowego źródła melanżu.
Gorus był teraz zdeklarowanym sprzymierzeńcem, jeśli
nie marionetką, Ixan. Edryk widział projekcje
ekonomiczne i zdawał sobie sprawę, że administratorzy
uważają maszyny nawigacyjne za bardziej opłacalne od
nawigatorów - i dużo łatwiejsze do kontrolowania.
Wiedział, że po szczęśliwym wyrzuceniu Ixan i ich
maszyn nadszedł czas na kolejne zebranie nawigatorów;
potrzebowali nowych wskazówek od Wyroczni Czasu.
Węzeł i kilka innych planet Gildii zostało już
opanowanych przez Gorusa i jego sługusów, więc
Edryk wybrał miejsce, którego nie mógł znaleźć nikt
oprócz nawigatorów.
Kiedy już pokazano im, jak należy to robić, mogli
wprowadzić statki w głąb innego wymiaru, do
nietypowego wszechświata, do którego od czasu do
czasu udawała się Wyrocznia na swoje niepojęte
poszukiwania.
Wydawało się, że kosmiczne gazy wirujące wokół
jego ogromnego statku, rozpalone promieniami siedmiu
nowo narodzonych gwiazd, stoją w płomieniach.
Mgławica, w zależności od tego, przez które okno
Edryk spojrzał, świeciła różowo, zielono lub niebiesko.
Mgielne zasłony stanowiły spektakularny widok -
wielki wir zjonizowanych gazów - i dawały znakomitą
kryjówkę.
Kiedy statki się zebrały, okazało się, że nawigatorzy
są bardzo wzburzeni, a było ich dużo mniej, niż Edryk
miał nadzieję zobaczyć. Do tej pory unieruchomiono
czterysta liniowców, a ich części użyto do budowy
nowych statków pozaprzestrzennych, które uzależnione
były od sztucznych systemów kierowania. Siedemnastu
nawigatorów zmarło straszną śmiercią, ich zbiorniki zaś
zostały opróżnione. Edryk dowiedział się, że sześciu
jego towarzyszy również zamordowało ixańskich
inżynierów, nie chcąc pozwolić im na założenie
kompilatorów matematycznych. Czterech innych po
prostu odłączyło te maszyny, a znajdujące się na
pokładzie ekipy Ixan nie zorientowały się, że ich
okrzyczane systemy przestały funkcjonować.
- Potrzebujemy melanżu - przetransmitował. - Dzięki
przyprawie widzimy przez zagiętą przestrzeń.
- Ale zgromadzenie żeńskie odmawia nam jej - rzekł
jeden z pozostałych nawigatorów.
- Mają przyprawę. Sprzedają ją, ale my jej nie
dostajemy.
- Czarownice dają ją Gildii za statki... jednak
administratorzy odcięli nas od niej. Zostaliśmy
zdradzeni przez swoich.
- Mają władzę nad przyprawą.
- Ale nie mają władzy nad nami - rzekł Edryk z
naciskiem. - Jeśli znajdziemy własne źródło przyprawy,
administratorzy nie będą nam do niczego potrzebni. Gra
toczy się nie o handel, lecz o nasze przetrwanie.
Zmagamy się z tym problemem od lat. Ghola
Tleilaxanina znalazł w końcu jego rozwiązanie.
- Nowe źródło przyprawy? Czy to pewne?
- A czy cokolwiek jest całkowicie pewne? Jeśli
wszystko pójdzie dobrze, będziemy mogli zniszczyć
zepsutą, starą Gildię Kosmiczną i zastąpić ją.
- Musimy porozmawiać z Wyrocznią.
Edryk zamachał małymi, zniekształconymi rękami.
- Wyrocznia zna już nasz problem.
- Wyrocznia nie raczyła nam pomóc - powiedział
inny.
- Ma swoje powody.
Unosząc się w zbiorniku, Edryk zgodził się z nimi.
- Rozmawiałem z nią, ale może nam wszystkim uda
się skłonić ją do reakcji - powiedział. - Wezwijmy
Wyrocznię.
Wytężając zwiększoną przez przyprawę moc
umysłów, liczni nawigatorzy wysłali wiadomość przez
zagięcia przestrzeni. Edryk wiedział, że nie są w stanie
zmusić Wyroczni Czasu - albo Wyroczni
Nieskończoności, jak ją niekiedy nazywano - do
odpowiedzi, ale wyczuł jej obecność i głęboki niepokój.
Z cichym błyskiem otworzyło się okno w próżni i
pojawił się starożytny pojemnik. Nie był to statek w
ścisłym znaczeniu tego słowa, ponieważ Wyrocznia
Czasu mogła się udać, dokąd chciała, bez pomocy
silników Holtzmana, zaginając przestrzeń samymi
myślami.
Chociaż znajdowała się w małym, niegroźnie
wyglądającym zamknięciu, Edryk doskonale zdawał
sobie sprawę z potęgi i rozległości tego wysoce
rozwiniętego umysłu. Kiedy była jeszcze człowiekiem,
Normą Cenvą, pierwsza odkryła związek między
przyprawą i prekognicją. Opracowała technologię
zaginania przestrzeni i stworzyła niezrozumiałe
równania, które przywłaszczył sobie Tio Holtzman.
Mimo iż nie używała żadnego znanego urządzenia do
transmisji, jej słowa zabrzmiały głośno i wyraźnie w ich
głowach.
- Wasze zmartwienia są zaściankowe. Muszę
odnaleźć zbłąkany statek pozaprzestrzenny. Muszę
określić współrzędne miejsca, do którego zaprowadził
go Duncan Idaho, zanim przechwyci go wróg z
zewnątrz.
Wyrocznia często wybierała sobie ezoteryczne cele,
nie wyjaśniając, po co to robi.
- Dlaczego ten statek pozaprzestrzenny jest tak
ważny, Wyrocznio? - zapytał jeden z nawigatorów.
- Dlatego, że pragnie go wróg. Naszym wielkim
nieprzyjacielem jest Omnius, tyle że od czasów, kiedy
był komputerowym wszechumysłem, zmienił się tak
samo jak ja od czasów, kiedy byłam człowiekiem.
Maszyny dokonały obliczeń wysokiego rzędu. Dzięki
nim wszechumysł wie, że musi mieć Kwisatz Haderach,
tak jak ja wiem, że nie może go dostać. - Przerwała i w
przestrzeni zaległa cisza, ale po chwili dodała
uszczypliwie: - Wasz apetyt na przyprawę nie jest teraz
priorytetem. Muszę znaleźć ten statek.
Zakończywszy nagle debatę, zniknęła przy
ponownym błysku w swoim alternatywnym
wszechświecie.
Jej reakcja wstrząsnęła Edrykiem i pozostałymi
nawigatorami. Umierali, strumień przyprawy wysechł,
administratorzy próbowali dokonać przewrotu w Gildii,
a Wyrocznia Czasu chciała po prostu odnaleźć
zaginiony statek?
DWADZIEŚCIA DWA
LATA PO UCIECZCE
Z KAPITULARZA
Nowych maskaradników nie można wykryć
za pomocą analizy DNA ani jakichkolwiek
innych badań komórkowych. O ile nam
wiadomo, tylko tleilaxański mistrz może
zauważyć różnicę między nimi a ludźmi.
- raport Rene Gesserit o mutacji ludzi
Chociaż ixańscy specjaliści badali unicestwiacze już
od pół roku, nadal nie dali zgromadzeniu żeńskiemu
odpowiedzi. Murbella czekała w swoim biurze na
Kapitularzu i rozmyślała. Z każdym dniem, zdawało się,
napływały coraz gorsze wieści.
Otrzymywała regularnie meldunki o zniszczeniach
dokonywanych przez flotę myślących maszyn. Potężne
statki wroga parły nieubłaganie przez kresowe układy
gwiezdne niczym miażdżące wszystko po drodze
tsunami, zatapiając świat za światem. Ewakuowanych
albo dotkniętych zarazą dziesięć następnych planet,
kolejnych dziesięć straconych i coraz więcej
uciekinierów napływających do Starego Imperium.
Sieć sióstr spotykała się ze wszystkimi statkami
uchodźców, które przybywały z regionów ogarniętych
walkami. Na podstawie relacji tych, którzy przeżyli,
układano dokładną trójwymiarową mapę ruchów sił
maszyn. Wyłaniał się z tego wzór rozlewający się po
galaktyce jak kałuża krwi. W desperackiej próbie oporu
dziewiętnaście statków pozaprzestrzennych
zgromadzenia użyło ostatnich trzech unicestwiaczy, by
zniszczyć całe zgrupowanie bojowe nacierających
statków maszyn. Dzięki temu tymczasowo zapobieżono
spustoszeniu jednego ze światów. Ostatecznie jednak
nawet ten rozpaczliwy atak opóźnił tylko nieznacznie
postępy wroga. Flota maszyn wróciła jeszcze
potężniejsza i obróciła ten świat w zgliszcza, zabijając
wszystkich jego mieszkańców. Po wykorzystaniu
ostatnich unicestwiaczy nowe zgromadzenie żeńskie
miało żałośnie mało środków obrony.
Chyba że mogliby mu pomóc Ixanie. C o i m
z a j m o w a ł o t y l e c z a s u ?
W końcu przybył na Kapitularz samotny ixański
inżynier. Kiedy oznajmił, że nie będzie rozmawiał z
nikim oprócz samej Matki Dowodzącej, straż
zaprowadziła go do głównej twierdzy. Czekając na
imponującym tronie, stojącym przed pokrytymi kurzem
wielokwaterowymi oknami, Murbella czuła szacunek
dla tego człowieka, że ominął biurokrację i przeszedł od
razu do sedna.
Inżynier miał nijaką, niezapadającą w pamięć twarz,
krótko przystrzyżone brązowe włosy i skromną
postawę. Otaczała go osobliwa, nieprzyjemna woń, być
może chemikaliów, którymi przesiąknęło jego ubranie,
albo maszynerii z podziemnych zakładów
przemysłowych na Ixie. Ukłonił się zdawkowo i stanął
przed nią.
- Nasi najlepsi inżynierowie i naukowcy rozebrali i
przeanalizowali unicestwiacze, które nam dostarczyłaś -
powiedział.
Murbella pochyliła się do przodu, poświęcając mu
całą uwagę.
- I możecie je skopiować?
- Mało tego, Matko Dowodząca. - Jego pewien siebie
uśmiech nie miał ani odrobiny ciepła, był po prostu
imitacją wyrazu twarzy. - Nasi wytwórcy rozumieją
pomysł, na którym opiera się konstrukcja tej broni, i są
w stanie zwiększyć jej niszczycielską siłę. Poprzednio
dla zagłady planety potrzebnych było kilka statków
Dostojnych Matron, które zrzucały wiele unicestwiaczy.
Po udoskonaleniu przez nas tej broni jeden statek będzie
miał wystarczającą siłę ognia, by zrobić to, co zrobiono
z Rakis. - Wzruszył lekko ramionami. - Wyobraź sobie,
jak taka ilość wyzwolonej energii podziałałaby na statki
wroga.
Murbella starała się ukryć zadowolenie.
- Potrzebujemy tyle tej broni, ile tylko zdołacie
wyprodukować. Powiadom wasze fabryki, żeby
natychmiast rozpoczęły jej wytwarzanie. - Utrzymywała
twardy ton, dbając o to, by słychać w nim było
zniecierpliwienie. - Ale dlaczego musiałeś spotkać się
ze mną osobiście, skoro mogłeś mi łatwo przesłać te
informacje? - Wykrzywiła usta. - Chciałeś, żebym
poklepała cię po ramieniu? Czekasz na wyrazy uznania?
Wobec tego masz je.
Twarz ixańskiego inżyniera pozostała bez wyrazu.
- Zanim zaczniemy, Matko Dowodząca, jest jeszcze
kwestia zapłaty. Główny wytwórca Sen polecił mi
poinformować cię, że jeśli mamy przestawić nasze
dochodowe ośrodki przemysłowe na produkcję
unicestwiaczy na potrzeby twojej wojny, Ix musi dostać
za to rekompensatę.
- M o j e j wojny? W kosztach muszą partycypować
wszyscy ludzie.
- Niestety, nie zgadzamy się z tym. Jedyną zapłatą,
którą przyjmiemy, jest przyprawa. A jedynym źródłem
przyprawy jest nowe zgromadzenie żeńskie.
- Możemy wam zapłacić w inny sposób. - Murbella
próbowała ukryć niepokój. Nie była pewna, czy
raczkujące dopiero operacje pozyskiwania melanżu
dostarczą potrzebnych jego ilości. I dlaczego Ixowi
zależy akurat na przyprawie? Można przecież opróżnić
rachunki zgromadzenia w bankach Gildii, można
przekonać KHOAM, by dostarczyła ważnych towarów,
a kojotyty, zwłaszcza od ostatniej zawieruchy na
Buzzellu, były w takiej cenie jak nigdy dotąd.
Jednak kiedy zaproponowała te alternatywne środki
płatnicze, ixański inżynier potrząsnął głową.
- Nie mam upoważnienia do ustępstw w tych
negocjacjach, Matko Dowodząca - powiedział. - To
musi być melanż. Żadna inna waluta nie wchodzi w
rachubę.
Zacisnęła zęby, ale nie mogła sobie pozwolić na
dalszą zwłokę.
- A zatem niech to będzie przyprawa. Zaczynajcie.
*
Odlatując z Kapitularza, Khrone był z siebie
zadowolony. Nowe zgromadzenie żeńskie ugięło się
pod jego żądaniami. Wiedział, że to zrobi. Potrafił
wpłynąć na głównego wytwórcę, a maskaradnicy
zastąpili już wszystkie najważniejsze osoby na Ixie i
kontrolowali tamtejsze ośrodki przemysłowe.
Skoro Ix zadał sobie tyle trudu, by zainstalować
maszyny nawigacyjne na statkach Gildii, żądanie
zapłaty w przyprawie miało dla niego ironiczny
wydźwięk. Dzięki kompilatorom matematycznym
melanż był już praktycznie niepotrzebny, a nawigatorzy
szybko odchodzili w przeszłość.
Ale nalegając na tak ogromną zapłatę tylko w
przyprawie i gromadząc ten artykuł, Khrone usunie
dużą jej ilość z rynku, przez co stanie się ona jeszcze
rzadszym towarem. To z kolei zmusi Gildię do
wyposażania coraz większej liczby statków w ixańskie
kompilatory nawigacyjne, ponieważ nie będzie w stanie
zaspokoić zapotrzebowania nawigatorów na melanż.
Niedługo, nie mając możliwości ich utrzymania, Gildia
Kosmiczna znajdzie się pod jego kontrolą. Opracował to
w najdrobniejszych szczegółach.
Tymczasem razem ze swoimi towarzyszami będzie
sprawiał wrażenie, że dostarczają wszystko, co
zamówiło zgromadzenie żeńskie. Niech sobie toczą
swoje bezcelowe bitwy, podczas gdy prawdziwa wojna
została już wygrana, i to pod ich nosem! Matka
Dowodząca Murbella będzie usatysfakcjonowana - do
chwili, kiedy za ludzkością zapadnie zasłona ciemności.
Na zawsze.
Każdy popełnia błędy. Kiedy jednak popełnia
je szef ochrony, konsekwencje są poważne.
Umierają ludzie.
- Thufir Hawat, pierwowzór
Baszar i jego protegowany maszerowali korytarzami
do centrum kontroli systemów podtrzymywania życia
na statku pozaprzestrzennym.
- Jest mi bardzo wstyd, Thufir - powiedział Teg. -
Minął już prawie rok, a ja nadal nie mogę znaleźć
jawnego sabotażysty i mordercy.
Młody Hawat spojrzał na niego, wyraźnie
ubóstwiając jego geniusz militarny.
- Mamy ograniczony zbiór podejrzanych i określony
obszar, na którym mógł - czy mogła - się ukryć.
Zrobiliśmy wszystko, co można było zrobić, baszarze.
- A mimo to sabotażysta gdzieś tu jest. - Teg nie
zwalniał kroku. - Zatem nie zrobiliśmy wszystkiego, co
można było zrobić, bo wciąż nie potrafimy znaleźć
osoby, która jest za to odpowiedzialna. To, że nie było
dalszych morderstw, nie znaczy, że możemy opuścić
gardę. Jestem przekonany, że sabotażysta jest nadal
wśród nas.
Itaka była stale przeszukiwana i monitorowana.
Zainstalowano dodatkowe kamery, ale winowajca
najwyraźniej miał talent do ukrywania się. Teg
podejrzewał, że działania sabotażysty nie ograniczały
się do zabicia gholi i zniszczenia kadzi aksolotlowych.
W ostatnich miesiącach zepsuło się z niewyjaśnionych
przyczyn wiele systemów statku, zbyt wiele, by można
to było złożyć na karb przypadkowych wydarzeń i
naturalnych awarii.
- Nasz przeciwnik cały czas działa - rzekł.
Ghola Thufira podniósł gładką brodę, dając wyraz
dumie. Był silny, szczupły i miał gęste brwi. Zapuścił
włosy.
- Więc go znajdziemy - powiedział.
Teg uśmiechnął się do niego.
- Jak tylko odzyskasz wspomnienia i doświadczenie
wojownika mentata oraz mistrza asasynów, będziesz
potężnym sojusznikiem.
- Już jestem potężny.
Thufir dowiódł swojej wartości podczas ucieczki
przed Przewodnikami, ryzykując życie, by pomóc
rabbiemu umknąć sprzymierzonym z wrogiem
maskaradnikom. Teg był przekonany, że młody ghola
ma dużo większe możliwości.
Zmieniwszy schemat działania, baszar uparł się, że
przeprowadzi codzienny, wyczerpujący przegląd
zabezpieczeń, i zostawił Duncana Idaho, wiecznie
wypatrującego mieniącej się jaskrawymi kolorami sieci
wroga, na mostku nawigacyjnym.
Itaka wciąż błądziła w pustej przestrzeni.
Początkowo celem ich podróży było po prostu
wymknięcie się łowcom wroga z zewnątrz. Duncan był
zmuszony pozostawać w ukryciu za zasłaniającym
statek polem pozaprzestrzennym, ponieważ staruszkowi
i staruszce najwyraźniej szczególnie zależało na
schwytaniu właśnie jego. Po ponad dwudziestu latach
populacja na pokładzie się zwiększyła, dzieci rosły i
uczyły się niezbędnych umiejętności, nie postawiwszy
nogi na powierzchni żadnej planety.
Chociaż podczas Rozproszenia zasiedlono wiele
światów, nadające się do zamieszkania układy
wydawały się nader rzadkie. Po raz pierwszy Teg zaczął
się zastanawiać, ile statków uciekających przed
Czasami Głodu zginęło, nie dotarłszy do celu. Na Itace
nie było nawigatora Gildii i tylko przez czysty
przypadek trafiali w pobliże planet. Na razie napotkali
tylko dwa miejsca, na których warunki pozwalały na
założenie kolonii: jednym z nich był świat Dostojnych
Matron, które zostały zmiecione przez zarazę, drugim
planeta podstępnych Przewodników.
Niemniej jednak starzejąca się Itaka, ze swoimi
stacjami uzdatniania, szklarniami i zbiornikami alg,
mogła zapewnić przetrwanie obecnej liczbie pasażerów
przez wieki, gdyby okazało się to konieczne. Zarówno
oni, jak i ich następcy mogli na zawsze pozostać na jej
pokładzie, nigdy nie przestając uciekać. „Czy taki czeka
nas los?" - zastanawiał się Teg. Ale z powodu
wycieków, strat i „wypadków" pasażerowie mieli
powody do obaw. Wcześniej czy później będą musieli
uzupełnić rezerwy.
Myśląc o zasobach, baszar skręcił w boczny korytarz,
który prowadził do pojemników fermentacyjnych i
przylegających do nich zbiorników z hodowlą alg. Ta
produkowana w sklepionej, wilgotnej komorze biomasa
dostarczała surowca dla wytwórni żywności. Był to
jeden z najczulszych punktów statku.
Kiedy otworzył właz, owionął go mocny bagienny
zapach kompostu i alg. Weszli po metalowych
stopniach na kładkę i spojrzeli na cylindryczną kadź
wypełnioną zielonym, kosmatym szlamem. Cuchnąca
wilgotna masa bujnie rozwijających się alg rozkładała i
wchłaniała materię organiczną w każdej postaci, dając
duże ilości jadalnego, choć raczej niezbyt apetycznego
surowca, który można było przerobić na smaczniejsze
pożywienie. Pod sufitem furczały wentylatory,
wysysając przez filtry śmierdzące powietrze, które po
oczyszczeniu kierowane było do zawiłego układu
przewodów tworzącego system cyrkulacji statku
pozaprzestrzennego. Po pobraniu próbek i zbadaniu
równowagi chemicznej w zbiornikach Teg doszedł do
wniosku, że wszystko jest w porządku. Od ostatniej
inspekcji nie było śladu sabotażu.
Poważny młody człowiek kroczył obok niego jak
cień.
- Nie jestem jeszcze mentatem - powiedział - ale dużo
rozmyślałem nad problemem sabotażu.
Teg obrócił się z uniesionymi brwiami do swego
protegowanego.
- I masz jakieś przybliżenie pierwszego rzędu? -
zapytał.
- Mam pewien pomysł. - Thufir nie próbował ukryć
złości. - Proponuję, żebyś przeprowadził długą
rozmowę z gholą Yuego. Może on wie więcej, niż
przyznaje.
- Yueh ma dopiero trzynaście lat. Nie odzyskał
jeszcze wspomnień.
- Może ma tę słabość we krwi. Baszarze, wiemy, że
ktoś dokonał sabotażu. - Młodzieniec mówił takim
tonem, jakby był niezadowolony z siebie, że do tego
dopuścił. - Nawet prawdziwy Thufir Hawat nie znalazł
zdrajcy na dworze Atrydów, zanim ten wydał nas
Harkonnenom. Tym zdrajcą był Yueh.
- Będę o tym pamiętał.
Znalazłszy się na powrót na korytarzu, minęli starego
Scytale'a, który wyglądał na chorego, i jego klona
wyłaniających się ze swojej kwatery. Obaj izolowali się
od reszty pasażerów i żyli zgodnie ze swoimi dziwnymi
tradycjami i zwyczajami, więc byli naturalnymi
podejrzanymi, ale Teg nie znalazł przeciw nim żadnych
dowodów. Prawdę mówiąc, uważał, że prawdziwy
sabotażysta dokłada wszelkich starań, by się idealnie
upodobnić do reszty i nie zwracać na siebie uwagi.
Tylko w ten sposób mógł się tak długo ukrywać.
Minęły ich dwie ciężarne kobiety i poszły dalej,
gawędząc. Obie objęte były programem
konwencjonalnego rozmnażania zainicjowanym przez
Szienę w celu utrzymania populacji Bene Gesserit.
Miało to zapewnić odpowiednią podstawę genetyczną,
gdyby ten odłam zgromadzenia żeńskiego znalazł
miejsce do osiedlenia.
W końcu Teg i Thufir dotarli do ogromnej,
wypełnionej szumem pracującej maszynerii komory
silników i przez okrągłe drzwi weszli do pomieszczenia
rufowego. Najwyraźniej bezpieczna, ale po ostatnim
przejściu przez zagiętą przestrzeń znowu zagubiona
Itaka dryfowała, jednak Duncan nalegał, by silniki
Holtzmana zawsze były w gotowości.
Gruby klarplaz oddzielał baszara i Thufira od trzech
potężnych generatorów, które zasilały maszyny. Na
zewnątrz odpornej na wybuch plazowej komory, w
której znajdowały się ustawione równolegle silniki,
biegły kładki i pomosty. Obaj popatrzyli na gigantyczne
mechanizmy, które mogły zaginać przestrzeń. Był to
prawdziwy cud techniki. Wszystkie odczyty
utrzymywały się w normie. Znowu ani śladu sabotażu.
- Nadal czegoś nie zauważamy - dumał Teg. - Czuję
to.
Już kiedyś, pod koniec bitwy o Węzeł, Teg nie
dostrzegł straszliwej „broni", którą Dostojne Matrony
trzymały w rezerwie. Przez ten błąd omal nie przegrał
wojny. Teraz rozważał ich sytuację.
„Jakiego śmiercionośnego urządzenia nie dostrzegam
tym razem?” - zadał sobie w myśli pytanie.
Ludzkość ma wspaniały genetyczny kompas,
który stałe prowadzi nas naprzód. Naszym
zadaniem jest dbać o to, by zawsze
wskazywał właściwy kierunek.
- Matka Wielebna Angelou,
sławna genetyczka
Wellington Yueh miał przemożną potrzebę uzyskania
przebaczenia. Przytłaczało go poczucie winy. Był tylko
gholą i miał dopiero trzynaście lat, ale wiedział, że
dopuścił się straszliwych rzeczy. Historia jego
poprzedniego życia przywarła do niego jak smoła do
podeszwy buta.
W pierwszym życiu przełamał najwyższe
warunkowanie Akademii Suka. Zawiódł swoją żonę,
Wannę, pozwalając Harkonnenom wykorzystać ją jako
pionka, i zdradził księcia Leto, doprowadzając do
upadku Atrydów na Arrakis.
Po przestudiowaniu zapisów na temat swojej
wcześniejszej egzystencji, zapoznawszy się z bolesnymi
szczegółami tego, co zrobił, starał się znaleźć pociechę
w Biblii Protestancko-Katolickiej oraz w innych
starożytnych religiach, sektach, filozofiach i
interpretacjach, które powstały w ciągu tysiącleci.
Szczególnie doskwierała mu, niczym cierń w boku,
często powtarzana doktryna grzechu pierworodnego -
tak niesprawiedliwa! Mógłby szukać tchórzliwej
ucieczki, twierdząc, że nic nie pamięta i w związku z
tym nie ponosi winy, ale nie była to droga do
odkupienia. Musiał się zwrócić gdzie indziej.
Jedyną osobą, która mogła mu wybaczyć, była
Jessika.
Ośmioro gholi z projektu Szieny wychowywało się i
uczyło razem. Za sprawą swoich osobowości niektóre
nawiązały bliższe stosunki i przyjaźnie z innymi. Zanim
jeszcze poznali historię, która powinna ich rozdzielić,
Yueh starał się zaprzyjaźnić z Jessiką.
Czytał dzienniki i poradniki pierwotnej lady Jessiki,
konkubiny księcia Leto Atrydy. Była ona również
Matką Wielebną, banitką, matką Muad'Diba i babką
Tyrana. Tamta, od dawna nieżyjąca Jessika była silną
kobietą, wzorem dla innych, mimo iż Bene Gesserit
napiętnowały ją za jej wadę, jej słabość. Za m i ł o ś ć .
Ghole stali teraz w obliczu wroga dużo
potężniejszego niż Harkonnenowie. Czy to wspólne
zagrożenie wystarczy, by powstrzymać ją przed
zamordowaniem go, gdy w końcu jej wspomnienia
zostaną obudzone? Czytał jej słowa, spisane przez
księżną Irulanę, wyrażające ból i smutek: „Yueh! Yueh!
Yueh! Milion śmierci za mało byłoby dla Yuego!"
Tak, tylko ona mogła mu dać jakąkolwiek nadzieję na
przebaczenie. Mając czystą hipotekę i szczere serce,
modlił się, by tym razem dane mu było wieść uczciwe
życie.
Jessika często przebywała w głównej oranżerii,
pielęgnując rośliny, które były uzupełniającym źródłem
pożywienia dla setek pasażerów Itaki. Lubiła pracę w
szklarni i była szczęśliwa, kiedy mogła przebywać
wśród stojących na żyznej ziemi, otoczonych mgiełką
kropel zraszaczy, mięsistych zielonych liści i słodko
pachnących kwiatów. Młoda i szlachetna, o brązowych
włosach i owalnej twarzy, wyglądała bardzo pięknie.
Jak wielką miłością musieli się darzyć z księciem
Leto... zanim Yueh zniszczył to wszystko.
Jessika uniosła głowę znad kwiatów i bujnych ziół i
skupiła udręczone spojrzenie na Yuem.
- Przeszkadza ci towarzystwo? - zapytał.
- Nie twoje. Miło być z kimś, kto nie wini mnie za
zrobienie czegoś, czego nie pamiętam.
- Mam nadzieję, że okażesz mi takie same względy,
moja pani.
- Proszę cię, nie nazywaj mnie tak, Wellington.
Przynajmniej jeszcze nie teraz. Nie mogę być lady
Jessiką, dopóki... dopóki nie stanę się nią ponownie.
Usiłował odgadnąć przyczynę jej ponurego nastroju.
- Garimi znowu prawiła ci kazania?
- Niektóre Bene Gesserit nigdy mi nie wybaczą, że
postąpiłam wbrew surowym zakazom zgromadzenia
żeńskiego, że sprzeniewierzyłam się ich planowi
eugenicznemu. - Zdawało się, że recytuje słowa, które
gdzieś przeczytała. - Skutki tego doprowadziły do
upadku Imperium i poddania ludzi tysiącom lat
tyrańskich rządów oraz trwających wieleset lat czasów
nędzy. - Roześmiała się gorzko. - Prawdę mówiąc,
gdyby twoje działania faktycznie przyniosły śmierć
Paulowi i mnie, być może historia pisana przez Bene
Gesserit przedstawiałaby cię jako bohatera.
- Nie jestem bohaterem, Jessiko.
Trzeba było oddać pierwszemu Yuemu, że zapewnił
jej i Paulowi środki przetrwania na pustyni po szturmie
przypuszczonym przez Harkonnenów na Arrakin.
Ułatwił im ucieczkę, ale czy wystarczyło to, by odkupił
swoją winę? Czy było to możliwe?
Przesuwała się wzdłuż grządek, wąchając kwiaty i
sprawdzając wilgotność gleby. Miała zwyczaj
przebiegać koniuszkami palców po liściach, dotykać ich
spodniej strony.
Yueh kroczył za nią, kiedy szła przez mały gaj
karłowatych drzew cytrusowych. Podzielone na
kwatery, pokryte powłoką filtrującą, okna w górze
ukazywały tylko odległe światło gwiazd, żadnego
pobliskiego słońca.
- Dlaczego siostry sprowadziły nas z powrotem,
skoro tak nas nienawidzą? - zapytał.
Jej twarz przybrała wyraz cierpliwego rozbawienia.
- Bene Gesserit mają okropny zwyczaj, Wellington.
Nawet jeśli wiedzą, że w soczystym robaku ukryty jest
haczyk, i tak go ugryzą. Zawsze myślą, że potrafią
uniknąć pułapek, w które wpada cała reszta.
- Przecież sama jesteś Bene Gesserit.
- Już - albo jeszcze - nie.
Yueh dotknął swojego gładkiego czoła.
- Zaczynamy od nowa, Jessiko. Jesteśmy jak
niezapisane tabliczki. Popatrz na mnie. Pierwszy Yueh
przełamał warunkowanie Akademii Suka... ale ja
urodziłem się bez tatuażu. Nieskalany.
- Może znaczy to, że niektóre rzeczy można
wymazać.
- Czy n a p e w n o ? Nas, ghole, wychowano w
jednym celu: żebyśmy się znowu stali tym, kim
byliśmy. Ale czy ktokolwiek z nas jest sobą? Może
ghole są po prostu narzędziami, lokatorami
mieszkającymi tymczasowo w domach, dopóki nie
wrócą ich prawowici właściciele? A jeśli nie chcemy
tych starych istnień? Czy Sziena i pozostali mają prawo
narzucać je nam? A co z n a m i , takimi, jacy jesteśmy
teraz?
Nagle system połączonych paneli słonecznych nad
ich głowami pojaśniał, jakby ich układ wchłonął energię
z zewnątrz. Rzędy gęsto rosnących roślin w szklarni
nabrały ostrzejszych konturów, jakby jego wzrok stał
się wrażliwszy. Zobaczył nakładającą się na całe
pomieszczenie złożoną siatkę cienkich, opalizujących
linii, która rozwijała się i zacieśniała.
Coś się działo - coś, czego Yueh nigdy wcześniej nie
doświadczył. Linie ukazywały się wszędzie wokół nich,
niczym unosząca się w powietrzu misterna plecionka.
Słychać było trzaski przepływającej przez nie energii.
- Jessiko, co to jest? Widzisz to?
- Sieć. - Zaparło jej dech z wrażenia. - To jest to, o
czym mówił Duncan Idaho!
Yuemu zamarło serce.
„Łowcy?" - pomyślał.
Rozległa się głośna syrena alarmowa, której
towarzyszył głos Duncana.
- Przygotować się na włączenie silników Holtzmana!
Ilekroć statek pozaprzestrzenny, pozbawiony
nawigatora, zaginał przestrzeń, groziła im katastrofa.
Do tej pory ostrzeżeń Duncana nie mogli potwierdzić
żadni świadkowie, chociaż Przewodnicy dowiedli, że
zagrożenie ze strony tajemniczego wroga jest
rzeczywiste.
Yueh słyszał dobiegające z korytarzy krzyki osób
pędzących na stanowiska. Morderczy uścisk pozornie
zwiewnej jak pajęcza, ale coraz silniejszej i jaśniejszej
sieci zwiększał się. Otaczała cały statek i przenikała do
jego wnętrza. Teraz na pewno widzieli ją wszyscy!
Pokład zadrżał. Yueh poczuł się zdezorientowany,
kiedy jednostka zaginała przestrzeń. Przez kopułę
oranżerii widział układy gwiezdne zmieniające kształty
i kolory... jakby zawartość wszechświata wrzucono do
misy i zamieszano.
Nagle Itaka znalazła się w zupełnie innym miejscu, z
dala od sideł. Przez interkom dobiegł spokojny głos
Duncana.
- Póki co znowu jesteśmy bezpieczni.
- Dlaczego tym razem dostrzegliśmy sieć, chociaż nie
widzieliśmy jej przedtem? - zapytała Jessika.
Yueh potarł brodę. W głowie kłębiły mu się
chaotyczne myśli.
- Może wróg używa sieci innego rodzaju,
mocniejszej. A może wypróbowuje nowe sposoby
tropienia i schwytania nas.
Nigdy nie możemy dawać wyrazu dręczącym
nas wątpliwościom. Musimy być całkowicie
przekonane, że uda nam się wygrać te
zmagania z wrogiem z zewnątrz. Ale w
najczarniejszych chwilach, kiedy jestem sama
w moim pokoju, zastanawiam się, czy to
naprawdę wiara w zwycięstwo, czy zwykła
głupota.
- Matka Dowodząca Murbella,
prywatne archiwa kapituły
Kiedy znowu zebrała się nieliczna rada Missionaria
Aggressiva Murbelli, atmosfera była napięta. W
minionym roku zgromadzenie żeńskie wysłało do
obozów uchodźców siedem sobowtórów Szieny.
Polecono im zwerbować bojowników. Fałszywe Szieny
miały przed sobą mnóstwo pracy - musiały przekonać
fanatyków, by nie ustępowali przed wrogiem, stojąc w
obliczu pewnej klęski.
Niepowstrzymane, wydawało się, statki wroga
odrastały jak głowy hydrze. Bez względu na to, ile z
nich udało się ludziom zniszczyć, wciąż pojawiały się
nowe. Mając tysiące lat na przygotowanie się do
ostatecznej rozgrywki, Omnius nie pozostawił niczego
przypadkowi. Kropki na gwiezdnych mapach
pokazywały, jak pod naporem myślących maszyn pada
planeta za planetą.
Murbella siedziała u końca stołu na twardym i
niewygodnym krześle; większość pozostałych wybrała
futrzane psie fotele. U szczytu stołu czekała w postawie
zasadniczej baszarka Janess Idaho, gotowa przekazać
raport.
- Mam wiadomości - oznajmiła.
- Dobre czy złe? - Murbella bała się usłyszeć
odpowiedź.
- Same to oceńcie.
Jej córka była wymizerowana, wyglądała na
zmęczoną i dużo starszą niż w rzeczywistości. Po
przejściu agonii przyprawowej i intensywnego
szkolenia Bene Gesserit Janess potrafiła spowolnić
zmiany zachodzące w jej ciele - nie po to, by się dobrze
prezentować, lecz by być silna i zdrowa. Wymagała
tego ciągła walka. Mimo to niekończący się kryzys
dawał się jej we znaki. Murbella zauważyła bliznę na
lewym policzku córki i ślad po oparzeniu na ręku.
Słowa baszarki były pozbawione emocji, ale Matka
Dowodząca wyczuwała w jej głosie podniecenie.
- Zanim w układzie Jhibraith dostrzeżono pierwsze
statki wojenne wroga, maszyny wysłały sondy w celu
szerzenia zarazy. Ludność Jhibraith już wcześniej
domagała się ewakuacji, ale kiedy pojawiły się oznaki
zarazy, Gildia zawróciła swoje statki. Jeden liniowiec
trzeba było poddać kwarantannie. Na szczęście udało
się ograniczyć zarazę do siedmiu fregat odizolowanych
w jego ładowniach. Wszyscy pasażerowie tych fregat
zmarli, ale reszta została uratowana.
- A co z samą planetą? - zapytała Murbella.
- Zaraza rozprzestrzeniła się szybko na wszystkie
kontynenty. Tak jak się spodziewano. Obecne szczepy
wirusów są o wiele groźniejsze niż te, które pojawiły się
wcześniej, śmiertelność przewyższa notowaną w
legendarnych zarazach z czasów Dżihadu
Butleriańskiego.
Laera przebiegła wzrokiem leżący przed nią arkusz
ryduliańskiego papieru krystalicznego.
- Ludność Jhibraith liczy trzysta dwadzieścia osiem
milionów - powiedziała.
- Już nie - rzekła Kiria.
Janess splotła dłonie, jakby czerpała siłę z tego
uścisku.
- Na Jhibraith była jedna z naszych Szien. Jak tylko
Gildia poddała planetę kwarantannie, fałszywa Sziena
postąpiła zgodnie ze swoim powołaniem i zaczęła
przemawiać do tłumów. Mieszkańcy wiedzieli, że umrą.
Wiedzieli, że siły myślących maszyn są w drodze. Ale
ona przekonała ich, że skoro i tak muszą umrzeć,
powinni to zrobić jak bohaterzy.
- Ale jak mogli walczyć, skoro statki Gildii
odleciały? - W głosie Kirii słychać było sceptycyzm. -
Rzucając kamieniami?
- Jhibraith miał własne fregaty, jednostki towarowe i
transportowce, których używano w granicach układu.
Żadna z tych jednostek nie była wyposażona w silniki
Holtzmana ani w pole pozaprzestrzenne. Kiedy choroba
ścinała ludzi z nóg, ci, którzy jeszcze byli w stanie,
zabrali się pospiesznie do tworzenia miejscowej siły
militarnej, która mogłaby stanąć przeciwko Omniusowi.
Musieli pracować szybciej, niż postępowała epidemia. -
Janess zmusiła się do zimnego, twardego uśmiechu i
kontynuowała raport. - Nasza fałszywa Sziena uwijała
się jak w ukropie. Wiem na pewno, że obywała się pięć
dni bez snu, bo nagrania pokazują, że stale pojawiała się
w coraz to innych miastach i fabrykach, zbierając
obywateli i zmuszając ich, by czołgali się na swoje
stanowiska, jeśli to było konieczne. Nikt nie zawracał
sobie głowy kwarantanną, ponieważ wszyscy byli już
zarażeni. Kiedy ludzie umierali w fabrykach, wyciągano
stamtąd ich ciała i grzebano w masowych grobach albo
palono w ogromnych ogniskach. Ich miejsce zajmowali
inni. Ludzie nie przerwali pracy, nawet kiedy planetę
otoczyła flota wroga. Potem nasza Sziena zniknęła. -
Rozejrzała się po zebranych wokół stołu i ściszyła głos.
- Już po wszystkim dowiedziałam się z zakodowanej
depeszy Bene Gesserit, że złapała wirusa i umarła.
Murbella była zaskoczona.
- Umarła? Jak to możliwe? Każda Matka Wielebna
wie, jak zwalczyć infekcję.
- Ale wymaga to ogromnej koncentracji i znacznego
zasobu sił. Nasza Sziena uszczupliła swoje zasoby.
Gdyby odpoczęła dzień lub dwa, mogłaby zebrać siły i
zwalczyć chorobę. Ale nie przerywała akcji i zużyła
wszystkie rezerwy energii. Wiedząc, że los Jhibraith jest
przesądzony i że jeśli nie zabije jej zaraza, zrobi to
inwazyjna armia maszyn, nie ustawała w wysiłkach.
Stara Accadia skinęła głową.
- Natchnęła ludzi fanatycznym zapałem. Bez
wątpienia zdawała sobie sprawę, że jeśli zobaczą ją
osłabioną i konającą, stracą determinację. Była na tyle
mądra, by zniknąć z widoku.
Nikły uśmiech Janess zdradzał jej podziw. - Jak tylko
zaczęły się pojawiać symptomy choroby, Sziena
wygłosiła ostatnie, płomienne przemówienie i ogłosiła,
że idzie do nieba. Potem odizolowała się od wszystkich
i umarła w samotności, żeby nikt nie widział, że zaraza
pochłonęła także ją.
- Wspaniała historia do naszych archiwów. - Accadia
zacisnęła zwiędłe usta. - Jej ofiara nie zostanie
zapomniana.
- Jeśli po tym wszystkim zostanie jeszcze ktoś, kto
będzie studiował archiwa - mruknęła Kiria.
- A co z walkami na Jhibraith? - zapytała Murbella. -
Czy mieszkańcy się bronili?
- Kiedy nadciągnął wróg, ludzie walczyli jak
starożytni, ogarnięci szałem bitewnym wikingowie. Do
ostatniego mężczyzny i kobiety. Nic nie mogło ich
powstrzymać. Na spotkanie floty przeciwnika pędziły
statki pilotowane przez dziadków, wnuki, matki, ojców,
a nawet zwolnionych z więzień przestępców. Wszyscy
mężnie walczyli i ginęli. Sama ich zaciekłość odrzuciła
maszyny. Mimo iż mieszkańcy Jhibraith nie mieli armii
z prawdziwego zdarzenia, zniszczyli ponad tysiąc
jednostek wroga.
- Mój entuzjazm - świadomość tego, jaka jest
rzeczywistość, nadała głosowi Murbelli lodowaty ton -
gasi wiedza, że nawet po stracie tysiąca jednostek
myślące maszyny mają niezmierzone siły, które rzucą
przeciw nam.
- Niemniej jednak, gdyby walczyły tak wszystkie
planety, ludzkość miałaby szansę przetrwać - zauważyła
Janess. - Nasz rodzaj zostałby zachowany.
Wybrawszy tę chwilę, by się wtrącić, Kiria wzięła
arkusze ryduliańskiego papieru krystalicznego z innego
zbioru raportów, a potem ustawiła na środku stołu
projektor. Psi fotel zmienił nieco kształt, by się
dostosować do jej ruchów.
- Ten nowy meldunek pokazuje, dlaczego nie
możemy liczyć na wszystkie planety - powiedziała. -
Atakuje nas nie tylko flota z zewnątrz, ale również
zgnilizna od wewnątrz.
Murbella zmarszczyła brwi.
- Skąd to masz? - zapytała.
- Ze źródeł. - Była Dostojna Matrona, z zadowoloną
miną, uruchomiła projektor. - Podczas gdy dążymy do
bezpośredniej konfrontacji z wrogiem, bardziej
przebiegły przeciwnik podkopuje nasze siły od środka.
Obraz pokazywał wzburzony tłum.
- To Belos IV, ale podobne wydarzenia rozegrały się
też w innych miejscach. Na jednej planecie za drugą
wybuchają bratobójcze wojny i polityczne walki
wywołane bezradnością wobec nadciągającej floty
wroga. Ludzie się boją. Kiedy przywódcy nie mówią im
tego, co chcą usłyszeć, buntują się, obalają premierów i
zajmują ich miejsce. Często usuwają również nowych
przywódców.
- Wiemy o tym. - Murbella spojrzała na Janess, która
stała sztywno przed stołem. Wolałaby, żeby córka
usiadła. Na obrazach obywatele Belos IV powstali
przeciw swojemu gubernatorowi, który był za
poddaniem się myślącym maszynom. - Najwidoczniej ci
ludzie nie chcieli słuchać takich propozycji. Dlaczego
ma to mieć istotne znaczenie?
- Patrz! - Kiria wskazała na obraz palcem
zakończonym ostrym paznokciem.
Kiedy tłum zaatakował będącego w średnim wieku
przywódcę, ten bronił się zdumiewająco dobrze,
wykazując się umiejętnościami i szybkością rzadko
spotykanymi wśród biurokratów. Przyglądając się mu,
Murbella doszła do wniosku, że musiał przejść jakieś
specjalne szkolenie. Stosował niezwykłe, a przy tym
skuteczne metody walki, ale przeciwników było zbyt
wielu. Zaciągnęli go przez ulice do pałacu gubernatora i
zrzucili z wysokiego balkonu na kamienne płyty placu.
Gdy leżał nieruchomo, wrzeszczący i wiwatujący tłum
cofnął się. Kamera zrobiła zbliżenie zwłok. Trup
gubernatora zmienił się i zbladł. Jego zapadnięta teraz
twarz była jakby nie w pełni ukształtowana i
przypominała maskę stracha na wróble. Maskaradnik!
- Zawsze podejrzewałyśmy, że lojalność nowych
maskaradników jest wątpliwa - powiedziała Kiria. -
Sprzymierzyli się z Dostojnymi Matronami i zwrócili
przeciw starym Tleilaxanom. Znalazłyśmy ich wśród
zbuntowanych dziwek na Gammu i na Tleilaxie, a teraz
okazuje się, że są jeszcze większym zagrożeniem, niż
przypuszczałyśmy. Posłuchajcie słów gubernatora. Był
za poddaniem się myślącym maszynom. Dla kogo
naprawdę pracują maskaradnicy?
Murbella wyciągnęła z tego oczywisty wniosek i
przesunęła po pozostałych siostrach spojrzeniem ostrym
jak zębaty nóż.
- Nowi maskaradnicy są marionetkami Omniusa i
przeniknęli do naszej ludności. Są o wiele lepsi od
starych i potrafią się oprzeć prawie wszystkim
technikom Bene Gesserit. Zawsze zastanawiało nas, jak
Utraceni Tleilaxanie mogli ich stworzyć, skoro ich
umiejętności znacznie ustępowały umiejętnościom
dawnych mistrzów. Nie wydawało się to możliwe.
- Jest to możliwe - powiedziała zimno Laera - jeśli
pomogły ich stworzyć myślące maszyny, po czym
wysłały ich z Tleilaxanami wracającymi z
Rozproszenia.
- Jako pierwszą falę zwiadowców i infiltratorów -
przytaknęła jej Kiria. - Jak szeroko się rozprzestrzenili?
Czy, niewykryci przez Prawdomówczynie, mogą być
wśród nas?
Accadia zmarszczyła brwi.
- To przerażająca myśl, jeśli nie mamy żadnego
sposobu, by zdemaskować tych nowych
maskaradników. Z tego, co mi wiadomo, ich mimikra
jest doskonała.
- Nic nie jest doskonałe - powiedziała Murbella. -
Nawet myślące maszyny mają wady.
- Och, możemy ich zidentyfikować całkiem łatwo -
stwierdziła niewesoło Kiria. - Wystarczy ich zabić, a
powrócą do swojej nijakiej postaci.
- Sugerujesz, żebyśmy po prostu wszystkich zabiły?
- To i tak jest zamiarem wroga.
Murbella wstała. Mogła pozostać tutaj, na
Kapitularzu, z innymi zaniepokojonymi siostrami, przez
kolejny rok otrzymywać raporty, wysłuchiwać
podsumowań i zaznaczać na mapie postępy myślących
maszyn, jakby była to jakaś gra wojenna. Tymczasem
ixańscy inżynierowie usilnie starali się zbudować
odpowiednik unicestwiaczy, a stocznie Gildii pracowały
pełną parą, by wyprodukować tysiące statków z
kompilatorami matematycznymi.
Ale kryzys daleko wykraczał poza politykę
wewnętrzną i walki o władzę. Postanowiła udać się tam
sama i podróżować między światami leżącymi na skraju
strefy ogarniętej wojną, nie jako Matka Dowodząca,
lecz jako uważna obserwatorka. Pozwoli radzie Matek
Wielebnych zająć się codziennymi sprawami na
Kapitularzu - administracją i wydzielaniem Gildii
przyprawy w celu zapewnienia jej współpracy.
Kiedy oznajmiła swój zamiar, Laera krzyknęła:
- Matko Dowodząca, to niemożliwe! Potrzebujemy
cię tutaj... jest tyle do zrobienia!
- Reprezentuję nie tylko nowe zgromadzenie żeńskie
- odparła Murbella. - Nikt inny nie stanie do tej
rozgrywki, więc jestem odpowiedzialna za cały rodzaj
ludzki. - Westchnęła. - Ktoś musi wziąć to na siebie.
Owszem, nasz statek pozaprzestrzenny kryje
wiele tajemnic, ale nawet w przybliżeniu nie
jest ich tyle, ile my skrywamy w swoim
wnętrzu.
- ghola Leto II
Leto II i Thufir Hawat nie poznali się w swoim
pierwszym życiu. Nie było to jednak dla nich minusem,
pozwalało im bowiem zaprzyjaźnić się bez żadnych
oczekiwań i uprzedzeń.
Dziewięcioletni Leto szedł szybko korytarzem.
- Chodź ze mną, Thufir - powiedział. - Teraz, kiedy
nikt nie patrzy, mogę ci pokazać szczególne miejsce.
- Jeszcze jedno? Spędzasz całe dnie na badaniu statku
zamiast na nauce?
- Jeśli masz zostać zastępcą szefa służby
bezpieczeństwa, musisz wiedzieć wszystko o Itace.
Może znajdziemy tam waszego sabotażystę.
Leto skręcił ostro w prawo. Wskoczył do małej
windy awaryjnej, a ta zatrzymała się na niższym
pokładzie, gdzie wszystko wydawało się większe i
ciemniejsze.
Poprowadził Thufira do włazu, który opatrzony był
ostrzeżeniami i ograniczeniami w pół tuzinie języków.
Pomimo zamków otworzył go niemal w mgnieniu oka.
Thufir wyglądał na zdumionego, a nawet nieco
urażonego.
- W jaki sposób ominąłeś tak łatwo zabezpieczenia? -
zapytał.
- Statek jest stary i cały czas psują się jakieś układy.
Nikt nawet nie wie, że i ten nawalił.
Leto dał nurka w niski korytarz.
Po drugiej stronie tunel przechodził w kanał, w
którym świszczało zimne powietrze. W miarę jak
posuwali się naprzód, świst stawał się coraz głośniejszy
i lekki początkowo powiew zamieniał się w coraz
silniejszy wiatr.
Thufir wciągnął nosem powietrze.
- Dokąd to prowadzi?
- Do filtracyjnego układu wymiany powietrza.
Przejścia były kręte i miały gładkie ściany - jak
tunele wydrążone przez czerwie. Leto przebiegł po
skórze dreszcz, być może na wspomnienie czasów,
kiedy połączył się z licznymi trociami piaskowymi i
został Bogiem Imperatorem Diuny, Tyranem...
Dotarli do centralnych przetwornic. Ogromne
wentylatory kierowały powietrze na grube zasłony z
mat filtrujących, które zatrzymywały cząstki stałe i
oczyszczały atmosferę. Włosy chłopców rozwiewały
ciągnące stamtąd podmuchy. Dalsze przejście
blokowały arkusze materiału filtracyjnego. Były to
płuca statku, które uzupełniały tlen i ponownie
rozprowadzały go po wszystkich pomieszczeniach.
Ostatnio Thufir zaczął malować sobie usta
czerwonym jak żurawina barwnikiem. Kiedy stali obaj
we wnętrznościach statku, słuchając wycia wiatru, Leto
zapytał w końcu:
- Dlaczego robisz to ze swoimi ustami?
Czternastolatek potarł z zażenowaniem wargi.
- Mój pierwowzór zażywał narkotyk safo, który
zostawia takie plamy. Baszar chce, żebym robił to co
on. Mówi, że przygotowuje się do obudzenia moich
wspomnień. - W głosie Hawata nie było słychać
specjalnego entuzjazmu z tego powodu. - Sziena
napomknęła, że zmusi mnie, żebym sobie wszystko
przypomniał. Zna jakąś specjalną metodę przebudzania
gholi.
- Nie podnieca cię ta perspektywa? Thufir Hawat był
wielkim człowiekiem.
Jego towarzysz wydawał się zatroskany i
zmartwiony.
- Nie o to chodzi, Leto - odparł. - Ja naprawdę nie
chcę powrotu moich wspomnień, ale Sziena i baszar
podjęli już decyzję.
- Po to zostaliśmy stworzeni. - Leto był zdumiony. -
Dlaczego nie miałbyś chcieć swojego poprzedniego
życia? Mistrz asasynów nie bałby się takiej męki.
- Nie boję się. Po prostu wolałbym być osobą, którą
zdecyduję się zostać, a nie pojawić się w pełni
ukształtowany. Nie uważam, że zasłużyłem na to.
- Zaufaj mi, oni już zadbają, żebyś na to zasłużył,
kiedy znowu staniesz się prawdziwym Thufirem.
- Jestem prawdziwym Thufirem! A może w to też
wątpisz.
Myśląc o niespokojnym czerwiu, który szykował się
w jego wnętrzu, by się wyłonić, świadom wszystkich
potworności, które sobie wkrótce przypomni, Leto
doskonale go rozumiał.
Postępując zgodnie wciąż z tymi samymi
przekonaniami i podejmując stale te same
decyzje, człowiek kręci się w kółko, donikąd
nie dochodzi, niczego nie osiąga, nie czyni
żadnych postępów. Jednakże z Bożą pomocą
możemy wyjść z tego zaklętego kręgu i
doznać oświecenia.
- Droga szariatu
W końcu Waff gotów był do wypuszczenia nowych
czerwi, a dogodnym do tego miejscem okazał się
Buzzell, oceaniczna planeta, która znajdowała się na
stałym szlaku handlowym Edryka. Było to doskonałe
stanowisko do przeprowadzenia prób.
Ogromny statek wiózł kupców handlujących
kojotytami. Kiedy Dostojne Matrony podbiły Buzzella i
zabiły większość przebywających tam na zesłaniu
Matek Wielebnych, zagarnęły kojotyty dla siebie. Od
tamtej pory na rynku galaktycznym pojawiało się
niewiele tych kamieni szlachetnych, więc ich wartość
niebotycznie wzrosła. Teraz, po odbiciu Buzzella przez
nowe zgromadzenie żeńskie, produkcja kojotytów
znowu się zwiększyła. Czarownice ściśle ją
kontrolowały i nie dopuszczały przemytników do
planety, utrzymując stałe, ale wysokie ceny tych
kamieni. Ochraniani przez armie najemników kupcy
KHOAM zaczęli sprzedawać duże ilości klejnotów,
zbierając pokaźne zyski, aż w końcu ich obfitość
ponownie doprowadziła do spadku cen. Zwykłe
wahania podaży i popytu.
Chociaż piękne i pożądane, kojotyty nie były
n i e z b ę d n e. Natomiast melanż - o czym dobrze
wiedzieli nawigatorzy - był artykułem niezbędnym.
Waff był święcie przekonany, że jego eksperymenty
zapewnią w końcu bogactwo dużo większe, niż
mogłyby kiedykolwiek stanowić te podmorskie
błyskotki. Jeśli jego oczekiwania się spełnią, Buzzell
będzie wkrótce miejscem pochodzenia czegoś o wiele
bardziej interesującego niż owe świecidełka.
Liniowiec pojawił się nad szafirowym światem
pokrytym oceanami, na których widać było kropki
wysp. Wody Buzzella były głębokie i bogate w pokarm;
tworzyły rozległą strefę, w której będą się mogły bujnie
rozwijać genetycznie zmienione czerwie, jeśli tylko
przeżyją chrzest morski.
Tleilaxański mistrz chodził w tę i z powrotem po
zimnej metalowej podłodze laboratorium. Edryk
poinformuje go wkrótce, że handlowe lichtugi i
transportowce opuściły liniowiec i udały się na
placówki na wyspach. Kiedy odlecą, Waff będzie mógł
spokojnie, nieobserwowany przez nikogo, zacząć swoją
prawdziwą pracę na Buzzellu.
Ostrą woń chemikaliów, która wcześniej wypełniała
laboratorium, zastąpił zapach soli, jodu i cynamonu.
Zbiorniki próbne wypełniała mętna zielona woda, gęsta
od alg i planktonu. Kiedy zmodyfikowane czerwie
zostaną wpuszczone do oceanu, będą musiały znaleźć
sobie pożywienie, ale Waff był pewien, że przystosują
się do nowych warunków. Bóg sprawi, że stanie się to
możliwe.
W zbiornikach pływały wijące się stworzenia
przypominające pierścieniowate węgorze. Między
opalizującymi, niebieskozielonymi segmentami
prześwitywała miękka różowa błona, namiastka
oskrzeli, którymi pobierały tlen z wody. Miały okrągłe
jak u minogów otwory gębowe. Chociaż były
pozbawione oczu, pływały, kierując się wibracjami
wody, w sposób bardzo podobny do tego, w jaki
rakańskie czerwie przyciągały drgania wydm. Opierając
się na modelach, które były starannym odwzorowaniem
zawartości chromosomów troci piaskowych, Waff
wiedział, że procesy metaboliczne tych stworzeń są
identyczne jak u czerwi pustyni.
Dlatego również one powinny wytwarzać przyprawę,
chociaż Waff nie miał pojęcia, jakiego rodzaju będzie to
przyprawa ani jak będzie można ją zbierać. Cofnął się i
splótł szarawe palce. To nie był jego problem ani jego
zmartwienie. Zrobił to, co polecił mu Edryk. On chciał
tylko, by czerwie powróciły.
Praca nad tym zajęła ponad rok jego przyspieszonego
życia, ale gdyby udało mu się wskrzesić Bożych
Wysłanników, jego los by się dopełnił. Nawet jeśli nie
dostanie kolejnego życia w gholi, zasłużył na miejsce u
boku Boga w najwyższych sferach nieba.
W odpowiednich warunkach trocie piaskowe
dostarczone Waffowi przez Edryka szybko się
rozmnażały. Uzyskał z nich prawie sto czerwi morskich,
z których większość umieści w oceanach Buzzella.
Przetrwanie nowego gatunku, zwłaszcza w nieznanym
otoczeniu, było dla jego przedstawicieli nie lada
wyzwaniem, więc Waff spodziewał się, że wiele jego
próbnych okazów zginie. Może nawet większość. Był
jednak przekonany, że część osobników przeżyje i że
będzie to liczba wystarczająca do ich
rozprzestrzenienia.
Stanął na palcach i przycisnął twarz do zbiornika.
- Jeśli tu jesteś, Proroku, dam ci wkrótce całe nowe
królestwo - powiedział.
Do laboratorium weszło bez pukania pięciu
gildyjskich asystentów. Kiedy Waff gwałtownie się
odwrócił, czerwie morskie wyczuły ten ruch i z
głuchym łomotem uderzyły mięsistymi łbami we
wzmocnioną ścianę zbiornika. Ponownie się
wzdrygnąwszy, Waff spojrzał w ich stronę.
- Pasażerowie polecieli na Buzzella - rzekł jeden z
szaro odzianych mężczyzn. - Nawigator Edryk kazał
nam wykonać twoje polecenia.
Pięciu asystentów miało dziwnie zniekształcone
głowy, spuchnięte czoła i asymetryczne rysy twarzy.
Każdy tleilaxański mistrz mógłby naprawić te
genetyczne wady, by ich potomkowie byli
atrakcyjniejsi. Ale nie służyłoby to żadnemu celowi, a
kosmetyka nie interesowała Waffa.
Wskazał zbiorniki, które gildianie zamykali z myślą o
transporcie.
- Obchodźcie się z tym z najwyższą ostrożnością -
powiedział. - Te stworzenia są cenniejsze niż życie was
wszystkich.
Powściągliwi asystenci przymocowali uchwyty do
zatłoczonych zbiorników i zaczęli taszczyć je przez
sklepione korytarze liniowca. Wiedząc, że ma tylko
cztery godziny na wykonanie zadania, bo później wrócą
pasażerowie, Waff poganiał ich.
Z powodu rozłamu, do którego doszło w Gildii
między nawigatorami a administratorami, niektórzy
mogliby nie życzyć sobie, by stworzył tę nową
możliwość produkcji przyprawy. Ixanie, nowe
zgromadzenie żeńskie, a nawet biurokratyczna frakcja
w Gildii mogli działać wspólnie lub osobno w celu
zgładzenia go. Waff nie wiedział, jak ani dlaczego
wybrano akurat tych pięciu gildian do pomocy.
Wiedział natomiast, że gdyby wyraził jakiekolwiek
obawy co do ich lojalności, nawigator kazałby ich bez
wahania zabić po to tylko, by zadowolić tleilaxańskiego
badacza. Kiedy oddział szedł do małej jednostki
transportowej, Waff postanowił, że to właśnie zrobi.
Trzeba się pozbyć tych świadków. Potem.
Zbiorniki załadowano na transportowiec. Waff
zwykle nie opuszczał bezpiecznego liniowca, ale tym
razem uparł się, że będzie towarzyszył załodze w
wyprawie na otwarte morze. To był jego eksperyment,
chciał więc osobiście uczestniczyć w wypuszczaniu
czerwi, by dopilnować, żeby zrobiono to właściwie. Nie
ufał pięciu gildianom i nie był przekonany, czy zrobią to
z należytą uwagą.
Później jego podejrzliwość jeszcze wzrosła. Co
mogło powstrzymać tych mężczyzn przed ucieczką
statkiem transportowym i pokazaniem - albo nawet
sprzedaniem! - czerwi morskich przeciwnej frakcji? Czy
mogli być całkowicie lojalni wobec Edryka? Waff
wszędzie dostrzegał zagrożenia.
Kiedy mała jednostka wyleciała z ładowni, Waff
zaczął poniewczasie żałować, że nie zażądał
dodatkowych ochroniarzy albo przynajmniej
dostatecznie potężnej broni ręcznej. Komu naprawdę
mógł zaufać?
Milczący gildianie komunikowali się elektronicznie,
przekazując sobie zamiast słów sygnały mózgowe przez
podłączone do gardeł aparaty. Wiedział, że mogą
mówić głośno, dlaczego więc porozumiewali się tak
skrycie? Być może spiskowali przeciwko niemu. Patrzył
na wiszący nad nimi liniowiec i gorąco pragnął, żeby to
się już skończyło.
Transportowiec wszedł w chmury, walcząc ze
zmiennymi prądami powietrznymi. Waff poczuł się źle.
W końcu przedarli się przez warstwy wilgoci i
zobaczyli pod sobą ciągnący się aż po horyzont ocean.
Badacz szukał na mapach wyświetlanych w kokpicie
strefy umiarkowanej, w której mógłby wypuścić
czerwie, miejsca, gdzie morze było zasobne w plankton
i ryby. Jego stworzenia będą tam miały największą
szansę przetrwania.
Wskazał linię skał niedaleko od głównej bazy
zgromadzenia żeńskiego i centrum wydobycia
kojotytów.
- Tam - powiedział. - Bezpiecznie i dostatecznie
blisko, by śledzić czerwie. - Uśmiechnął się,
wyobrażając sobie doniesienia spanikowanych
naocznych świadków. - Każda plotka i
nieprawdopodobna opowieść będzie interesująca.
Gildianie skinęli głowami. Transportowiec przeleciał
nisko nad falami, po czym zawisł w powietrzu.
Otworzył się właz dolnej ładowni i Waff zszedł tam, by
obserwować opróżnianie zbiorników. Czuł rześkie słone
powietrze, ostry zapach unoszących się na powierzchni
krasnorostów i wilgotną bryzę smagającą morze. Za
chwilę zacznie się szkwał.
Dwóch milczących gildian przeniosło pierwszy
zbiornik w pobliże otworu, zdjęło plazową pokrywę i
wylało wodę oraz czerwie morskie na czekające fale.
Wijące się stworzenia wypadły jak oszalałe węże.
Kiedy pogrążyły się w zielonej wodzie, rozprysnęły się
na wszystkie strony. Waff odprowadzał wzrokiem
pierścieniowate kształty. Najpierw kręciły się po
powierzchni, a potem zanurkowały i zniknęły mu z
oczu. Wydawały się radować wolnością, cieszyć się
ogromnym światem bez plazowych granic.
Skinął szorstko na gildian i kazał im wypuścić resztę
czerwi. Zatrzymał jeden zbiornik na liniowcu i zawsze
mógł stworzyć ich więcej.
Kiedy tak stał nad otwartym włazem, zadrżał nagle,
uświadomiwszy sobie swoją bezbronność. Czy teraz,
kiedy uwolnił czerwie, Edryk będzie jeszcze
potrzebował jego usług? Tleilaxanin bał się, że milczący
asystenci mogą wyrzucić go z transportowca i zostawić
wiele kilometrów od najbliższego skrawka lądu. Cofnął
się ostrożnie w głąb ładowni i chwycił żebrowanej
podpory ściany.
Ale gildianie nie zrobili żadnego ruchu w jego stronę.
Wykonywali swoją pracę tak, jak im przykazano,
zgodnie z poleceniami nawigatora. Być może Waffa
ogarnął strach tylko dlatego, że zamierzał postarać się,
by ich zabito, i podejrzewał, że oni myślą to samo o
nim.
Przewidywał, że czerwie morskie będą się tutaj
wspaniale rozwijać. Miały sprzyjające warunki do życia
i rozmnażania. Zaznaczą swoje terytoria, a kiedy
wystarczająco podrosną, staną się potworami z głębin.
Będzie to odpowiednia forma dla Proroka.
Drzwi ładowni zamknęły się z cichym sykiem i pilot
Gildii zawrócił transportowiec. Waff i jego ekipa znajdą
się na liniowcu na długo przed powrotem statków
handlowych z ładunkiem kojotytów. Nikt nie będzie
miał pojęcia o tym, co się tutaj wydarzyło.
Tleilaxański mistrz zerknął przez plazowe okno
kokpitu i zobaczył cofające się fale. Nie widział
żadnych znaków czerwi, ale wiedział, że są gdzieś tam,
w dole.
Westchnął z zadowoleniem, pewien, że Prorok
powróci.
Jest to zasada bomby z opóźnionym
zapłonem, strategia agresji, która od dawna
stanowi element przemocy. A zatem
umieściliśmy w komórkach gholi nasze
„bomby z opóźnionym zapłonem", które
wyzwolą specyficzne zachowania w
precyzyjnie wybranych przez nas momentach.
- z Sekretnego podręcznika mistrzów
tleilaxańskich
Życie na statku pozaprzestrzennym toczyło się w
rytm jego pór dnia i nocy. Większość pasażerów, poza
ludźmi na wachcie i ekipami technicznymi, spała.
Pokłady były ciche, lumipanele przyćmione. Rabbi
chodził w tę i z powrotem po ciemnym pomieszczeniu,
w którym znajdowały się kadzie aksolotlowe, mrucząc
swoje talmudyczne modlitwy.
Sziena uważnie obserwowała starca na ekranie,
zawsze gotowa zapobiec nowym aktom sabotażu. Kiedy
sabotażysta zabił trzy ghole i kadzie aksolotlowe,
wyłączył kamery, ale baszar Miles Teg zadbał o to, by
nie było to już możliwe. Wszystko znajdowało się pod
obserwacją. Jako były lekarz Suka, rabbi miał wstęp do
centrum medycznego i często spędzał tam czas z tym,
co pozostało z kobiety, którą znal jako Rebeccę.
Chociaż starzec odpowiedział na wszystkie pytania
Prawdomówczyni, nadal nie zdobył zaufania Szieny.
Pomimo jej wysiłków sabotażysta i morderca
pozostawał na wolności. A ostatnie pojawienie się
jarzącej się sieci, które świadczyło o zbytniej bliskości
wroga, przypomniało pasażerom o bardzo realnym
zagrożeniu. Widzieli ją wszyscy. Niebezpieczeństwo
nie zmniejszyło się ani odrobinę.
Na platformach spoczywały trzy względnie nowe
kadzie aksolotlowe. Na wezwanie Szieny zgłosiły się
następne ochotniczki, dokładnie tak, jak się
spodziewała. Wszystkie nowe kadzie wytwarzały
obecnie melanż w formie płynnej, który ściekał do
małych fiolek, ale Sziena rozpoczęła już przygotowania
do wszczepienia w jedno z łon komórek z
zeroentropijnej kapsułki Scytale'a. Nowy zarodek miał
sprowadzić jeszcze jedną postać z przeszłości. Nie
mogła pozwolić, by sabotaż zatrzymał jej projekt
hodowli gholi.
Rabbi stanął przed nowymi kadziami, wyrażając
całym ciałem wstręt i odrazę.
- Nienawidzę was - powiedział do mięsistych
wzgórków. - To nienaturalne i bezbożne.
Po starannej obserwacji starca Sziena oderwała się od
monitorów i wśliznęła do centrum medycznego, stając
za jego plecami.
- Czy godzi się nienawidzić bezbronnych i
bezradnych, rabbi? - spytała. - Te kobiety nie są już
świadome, nie są ludźmi. Dlaczego nimi gardzisz?
Odwrócił się szybko, a w jego okularach odbiło się
światło.
- Przestań mnie szpiegować. Pragnę być sam, żeby
się pomodlić za Rebeccę.
Rebecca była jego ulubioną uczennicą, zawsze
gotową do intelektualnych potyczek. Nigdy nie
wybaczył jej, że postanowiła zostać kadzią.
- Nawet ciebie trzeba śledzić, rabbi.
Jego pomarszczona twarz poczerwieniała ze złości.
- Ty i te twoje czarownice powinnyście były
posłuchać ostrzeżeń i zaprzestać swoich groteskowych
eksperymentów. Jaka szkoda, że Dostojne Matrony nie
pozbyły się Scytale'a, kiedy niszczyły wszystkie światy
Tleilaxan! Wtedy zginęłaby jego wstrętna wiedza o
kadziach i gholach.
- Dostojne Matrony polowały też na twój lud, rabbi.
Ty i ten Tleilaxanin macie wspólnego wroga.
- Absolutnie nie. My w całych dziejach byliśmy
niesłusznie prześladowani, natomiast Tleilaxanie dostali
tylko to, co się im należało. Z tego, co rozumiem,
zwrócili się przeciw nim ich maskaradnicy. - Odsunął
się o krok od mięsistego wzgórka, od unoszących się z
kadzi chemicznych i biologicznych zapachów. - Z
trudem przypominam sobie, jak wyglądała Rebecca,
zanim stała się tą rzeczą.
Sziena zaczęta szukać wspomnień o niej i poprosiła
wewnętrzne głosy, by jej pomogły. Tym razem zrobiły
to i znalazła, co chciała, jakby uzyskała dostęp do
archiwalnych obrazów. Kobieta, którą zobaczyła,
wyglądała elegancko w brązowej szacie i z włosami
splecionymi w warkocz. Nosiła szkła kontaktowe, by
ukryć świadczący o uzależnieniu od przyprawy
niebieski kolor oczu...
Rabbi położył z gorzką miną rękę na obnażonym
ciele Rebecki. Po jego policzku spłynęła łza. Ilekroć ją
odwiedzał, mruczał to samo:
- To wy, czarownice, zrobiłyście jej to, zamieniłyście
ją w potwora.
- Ona nie jest potworem, a nawet męczennicą. -
Sziena dotknęła swojego czoła. - Tutaj i w głowach
wielu innych sióstr są myśli i wspomnienia Rebecki,
którymi się z nami podzieliła. Zrobiła to, co było
konieczne, i my postąpimy tak samo.
- Tworząc więcej gholi? Czy to się nigdy nie
skończy?
- Ty się przejmujesz kamykiem w bucie, a my
szukamy sposobu, żeby uniknąć lawiny kamieni.
Wcześniej czy później nie będziemy mogli już uciekać
przed wrogiem. Będziemy potrzebowali pomysłowości i
szczególnych talentów tych gholi, zwłaszcza gholi osób,
które mogą zostać następnym Kwisatz Haderach. Ale
musimy ostrożnie obchodzić się z materiałem
genetycznym, pielęgnując go i rozwijając w
odpowiedniej kolejności i we właściwym tempie.
Podeszła do jednej z nowych kadzi, młodej kobiety,
której ciało nie zmieniło się jeszcze nie do poznania.
Kiedy tam stała, przyszła jej do głowy niepokojąca
myśl. Nie mogła jej się pozbyć, chociaż bardzo się
starała. Było to absurdalne rozumowanie, ale
kiełkowało w niej cały dzień.
„A jeśli moje zdolności odpowiadają wymaganym od
Kwisatz Haderach? Mam już przecież naturalny dar
panowania nad wielkimi czerwiami. Mam geny
Atrydów i przez stulecia doskonaloną przez
zgromadzenie żeńskie wiedzę, z której mogę czerpać.
Czy zdobyłabym się na taką odwagę?"
Słyszała głosy wydobywające się na poziom jej
świadomości. Jeden górował nad pozostałymi. Był to
głos starożytnej Matki Wielebnej Gaius Heleny
Mohiam, powtarzający coś, co tak dawno temu
powiedziała młodemu Paulowi Atrydzie:
- Ale jest miejsce, którego nie może zobaczyć żadna
Prawdomówczyni. Odpycha nas ono, przeraża. Mówi
się, że pewnego dnia pojawi się mężczyzna i odnajdzie w
darze serum swoje wewnętrzne widzenie. Zobaczy to,
czego my nie możemy: zarówno kobiecą, jak i męską
przeszłość. Ten, który jest w wielu miejscach naraz...
Głos staruchy ucichł, nie udzieliwszy Szienie żadnej
rady.
- I ufasz, że ten stary Tleilaxanin pomoże wam,
podczas gdy sam stara się rozpaczliwie osiągnąć własne
cele, nim umrze? - jej myśli rozproszył drwiący głos
rabbiego. - Scytale ukrywał te komórki przez tak wiele
lat. Ile z nich zawiera niebezpieczne sekrety?
Odkryłyście już wśród tych próbek komórki
maskaradników. Ile spośród waszych obrzydlistw jest
pułapkami zastawionymi przez Tleilaxan?
Spojrzała na niego obojętnie, wiedząc, że nie
przekonają go żadne argumenty. Rabbi zrobił gest
strzegący przed złym okiem i uciekł.
*
Duncan natknął się na Szienę w pustym korytarzu, w
mroku sztucznej nocy. Przetwornice powietrza i
systemy podtrzymywania życia zapewniały na statku
pozaprzestrzennym przyjemny chłód, ale na jej widok
Duncan poczuł uderzenie gorąca.
Duże oczy Szieny skupiły się na nim niczym system
celowniczy broni. Czując mrowienie skóry,
przenikające go, jakby nagle znalazł się w polu
elektryczności statycznej, przeklął w duchu swoje ciało
za to, że tak łatwo ulega pokusom. Jeszcze teraz, trzy
lata po zerwaniu przez Szienę krępujących go i
osłabiających pęt miłości do Murbelli, odczuwali do
siebie nieodparty pociąg i zdarzało im się
nieoczekiwanie zatracić w tak szaleńczych porywach
seksu, że podobnych nie przeżywał z Murbellą.
Duncan wolał mieć wpływ na okoliczności, w
których dochodziło do ich sporadycznych spotkań.
Próbował się zawsze upewnić, że odbędzie się to w
obecności innych osób, że będzie tam solidna bariera
zabezpieczająca go przed runięciem w otchłań ze
stromego urwiska. Nie lubił tracić nad sobą kontroli -
zdarzyło się to już zbyt wiele razy.
On i Sziena lgnęli do siebie jak przerażeni ludzie
kulący się w zbombardowanej strefie. Sziena
skauteryzowała go, żeby wyleczyć jego słabość, i
wykradła go Murbelli, ale mimo to czuł się jak ofiara
wojny.
Kiedy teraz zobaczył jej twarz, pomyślał, że Sziena
ma takie same zawroty głowy i że jest równie jak on
zdezorientowana.
- Lepiej, żebyśmy tego nie robili - powiedziała,
starając się, by brzmiało to racjonalnie, by w jej głosie
była wyczuwalna rezerwa. - Mamy zbyt wiele
kłopotów, zbyt wiele czyha na nas zagrożeń. Właśnie
uległ awarii kolejny system regeneracji. Sabotażysta...
- Masz rację. Nie powinniśmy tego robić. - Miał
ochrypły głos, ale weszli już na ścieżkę, na której każdy
następny krok prowadził do coraz poważniejszych
konsekwencji. Duncan ruszył z wahaniem naprzód.
Przyćmione światła odbijały się od metalowych ścian. -
Nie powinniśmy tego robić - powtórzył.
Zalała ich fala pożądania. Jako mentat mógł
obserwować i oceniać ich zachowanie. Doszedł do
wniosku, że to, co robią, jest tylko potwierdzeniem ich
człowieczeństwa. Kiedy zetknęły się koniuszki ich
palców, usta i skóra, zapomnieli o całym
wszechświecie...
Później odpoczywali w zmiętej pościeli w kabinie
Szieny. W powietrzu unosiła się wilgotna woń piżma.
Duncan leżał zaspokojony, z palcami zatopionymi w
swoich kędzierzawych, ciemnych włosach. Był
zmieszany i niezadowolony z siebie.
- Za bardzo pozbawiłaś mnie samokontroli -
powiedział.
Sziena uniosła brwi, okazując w przyćmionym
świetle rozbawienie. Jej ciepły oddech muskał jego
ucho.
- Czyżby? A Murbella nie? - Kiedy Duncan odwrócił
się, nic nie mówiąc, zachichotała. - Czujesz się winny!
Uważasz, że w jakimś sensie ją zdradziłeś. A ile kobiet
na Kapitularzu nauczyłeś metod seksualnego
imprintingu?
Odpowiedział po swojemu.
- Murbella i ja wpadliśmy w swoje sidła i nic w
naszym związku nie działo się z naszej woli. Byliśmy
od siebie uzależnieni: dwoje ludzi w sytuacji patowej.
To nie była miłość ani czułość. Dla Murbelli - dla was
wszystkich, czarownic - współżycie ma być „tylko
pracą". Ale mimo to, niech to szlag, darzyłem ją
uczuciem! To nie jest kwestia tego, czy powinienem czy
nie powinienem. Tymczasem ty - ciągnął - ty byłaś
niczym gwałtowne odtrucie mojego organizmu. Tak
samo podziałała na Murbellę agonia przyprawowa,
zrywając pęta, które trzymały ją przy mnie. - Wyciągnął
rękę i ujął brodę Szieny. - To nie może się zdarzyć
ponownie.
Wydawała się jeszcze bardziej rozbawiona.
- Zgadzam się, że to nie powinno się zdarzyć... ale i
tak się zdarzy.
- Jesteś jak naładowana broń, jesteś w pełni
wyszkoloną Bene Gesserit. Za każdym razem, kiedy
uprawiamy miłość, możesz łatwo zajść w ciążę. Czy nie
tego żądałoby zgromadzenie żeńskie? Mogłabyś nosić
moje dziecko, gdybyś sobie na to pozwoliła.
- To prawda. Ale nie noszę. Jesteśmy daleko od
Kapitularza i teraz sama podejmuję decyzje.
Przyciągnęła go do siebie.
Naukowcy widzą w czerwiach pustyni okazy,
natomiast Fremeni widzą w nich boga. Ale
czerwie pożerają każdego, kto próbuje zebrać
informacje. Jak mam pracować w takich
warunkach?
- imperialny planetolog Pardot Kynes,
starożytne zapisy
Sziena stała na wysokiej galerii obserwacyjnej, na
którą poszła niegdyś z Garimi, by przedyskutować
plany na przyszłość. Długa na kilometr ładownia była
wystarczająco duża, by stwarzać wrażenie swobody,
lecz o wiele za mała dla gromadki czerwi. Siedem tych
stworzeń rosło, ale pozostawało karłowate, czekając na
obiecaną suchą ziemię. Czekały już długo, może za
długo.
Przed ponad dwudziestoma laty Sziena wniosła je na
pokład statku pozaprzestrzennego, wykradłszy z
rozszerzającej się pustynnej strefy Kapitularza. Od
początku miała zamiar przesiedlić je na inny świat,
leżący z dala od Dostojnych Matron i od zagrożenia ze
strony wroga z zewnątrz. Czerwie od lat kręciły się bez
końca po ograniczonym terenie wypełnionej piaskiem
ładowni, równie zagubione jak wszyscy inni na Itace...
Zastanawiała się, czy statek pozaprzestrzenny
kiedykolwiek dotrze do jakiejś planety, na której
mogliby się zatrzymać, na której siostry mogłyby
założyć nową, ortodoksyjną kapitułę, zamiast tej
skundlonej organizacji, która poczyniła ustępstwa na
rzecz nawykłych do innego stylu życia Dostojnych
Matron. Jeśli będą po prostu uciekali całe pokolenia,
znalezienie odpowiedniego świata dla czerwi, dla
Garimi i jej sojuszniczek, konserwatywnych Bene
Gesserit, oraz dla rabbiego i jego Żydów stanie się
niemożliwe.
Przypomniała sobie, jak poprzedniego wieczoru
przeszukiwała Inne Wspomnienia, by znaleźć w nich
jakąś radę. Przez pewien czas nie otrzymywała
odpowiedzi. Później, akurat kiedy zapadała w swojej
kabinie w sen, dotarł do niej głos Sereny Butler,
starożytnej przywódczyni dżihadu. Zmarła dawno temu
Serena opowiedziała jej, jak czuła się zagubiona i
przytłoczona niekończącą się wojną, zmuszona
prowadzić ogromne rzesze ludzi, kiedy sama nie
wiedziała, dokąd się skierować.
- Ale znalazłaś drogę, Sereno. Zrobiłaś, co musiałaś
zrobić. Zrobiłaś to, czego potrzebowała ludzkość.
- I ty to zrobisz, Szieno.
Widząc, jak daleko w dole czerwie tworzą
zmarszczki na piasku, Sziena wyczuwała w niedający
się określić sposób ich uczucia, a one wyczuwały to, co
dręczyło ją. Czy marzyły o bezkresnych, suchych
wydmach, na których mogłyby wyznaczyć granice
swoich terytoriów? Największy z nich, mierzący blisko
czterdzieści metrów, o paszczy tak wielkiej, że mógłby
połknąć troje ludzi naraz, wyraźnie dominował nad
resztą. Sziena dała mu nawet imię: Monarcha.
Siedem czerwi zwróciło w jej stronę bezokie pyski,
obnażając krystaliczne zęby. Mniejsze zakopały się w
płytkim piasku, zostawiając tylko Monarchę, który
najwyraźniej ją przyzywał. Sziena patrzyła na
dominującego czerwia, starając się zrozumieć, czego
chce. Połączenie między nimi zaczęło ją palić.
Zeszła do wypełnionej piaskiem ładowni. Wspiąwszy
się na skotłowane wydmy, ruszyła bez strachu wprost
do niego. Stawała naprzeciw tych stworzeń już wiele
razy i nie miała się czego obawiać z ich strony.
Monarcha wznosił się nad nią niczym wieża.
Wsparłszy dłonie na biodrach, Sziena podniosła głowę i
czekała. W dawnych, podniecających czasach na Rakis
nauczyła się tańczyć na piaskach i panować nad tymi
olbrzymami, ale zawsze wiedziała, że stać ją na więcej.
Kiedy będzie do tego gotowa.
Czerw najwyraźniej wykorzystywał jej potrzebę
zrozumienia. Była dziewczyną, która potrafiła się
komunikować z tymi bestiami, która potrafiła panować
nad nimi i zrozumieć je. Teraz musiała posunąć się
dalej, żeby zobaczyć swoją przyszłość. Dosłownie i w
przenośni. Tego właśnie chciał Monarcha. Groźne,
przerażające stworzenie wydzielało odór wewnętrznych
palenisk i czystego melanżu.
- No więc co zrobimy, ty i ja? - spytała. - Jesteś
Szejtanem czy tylko mistyfikatorem?
Niespokojny czerw zdawał się dokładnie wiedzieć,
czym Sziena ma zaprzątnięty umysł. Zamiast zwinąć
się, żeby mogła się wdrapać na jego pierścienie i
przejechać, zbliżył do niej swoją okrągłą, otwartą
paszczę. Każdy z mlecznobiałych zębów sterczących w
pysku wielkości wejścia do jaskini był wystarczająco
długi, by można było użyć go jako krysnoża. Sziena nie
zadrżała.
Czerw położył łeb na miękkich wydmach tuż przed
nią. Czyżby kusił ją do odbycia symbolicznej podróży
podobnej do tej, którą Jonasz odbył w brzuchu
wieloryba? Sziena walczyła ze strachem, ale wiedziała,
co musi zrobić - nie jako pokaz szarlatana, bo wątpiła,
by ktokolwiek ją obserwował, lecz dlatego, że było to
konieczne, by zrozumiała.
Monarcha leżał, czekając na nią z otwartą paszczą.
Stał się tajnym przejściem, wabiąc ją niczym
niebezpieczny kochanek. Przekroczyła rozwartą bramę
z krysnożowych zębów i utknęła w przełyku, wdychając
obrzydliwą woń cynamonu. Zakręciło jej się od niej w
głowie i przyprawiła ją o mdłości. Ledwie mogła
oddychać. Czerw się nie poruszył. Poszła w głąb jego
paszczy, składając się dobrowolnie w ofierze, chociaż
była przekonana, że nie zostanie ona przyjęta. Czerw
nie tego od niej chciał.
Nie oglądając się za siebie, wczołgała się w suchy,
ciepły mrok. Monarcha nawet nie drgnął. Sziena nie
zatrzymywała się. Czuła, że jej oddech staje się
wolniejszy. Wpełzała coraz głębiej i wkrótce domyśliła
się, że przebyła co najmniej połowę długości ciała
leżącego na brzuchu czerwia. Bez żaru wzniecanego
tarciem o piasek podczas niekończącego się
przemierzania pustyni przełyk bestii nie był już
paleniskiem. Jej oczy przystosowały się do otoczenia.
Uświadomiła sobie, że nie jest spowite absolutną
ciemnością, lecz - przeciwnie - zalane niesamowitym
światłem, które wydaje się bardziej wytworem zgoła
innego zmysłu niż tradycyjny wzrok. Widziała szorstką,
błoniastą powierzchnię i w miarę jak podążała dalej,
zapach niestrawionych prekursorów melanżu stawał się
coraz silniejszy, coraz intensywniejszy.
W końcu dotarła do mięsistej komory, która mogła
być żołądkiem Monarchy, ale bez soków trawiennych.
Jak te trzymane w zamknięciu czerwie przetrwały? Woń
przyprawy była tutaj silniejsza, niż kiedykolwiek czuła
w jakimkolwiek miejscu - tak intensywna, że zwykły
człowiek udusiłby się.
„Ale ja nie jestem zwykłym człowiekiem" -
pomyślała.
Leżała tam, chłonąc ciepło, pozwalając przyprawie
wnikać we wszystkie pory jej skóry, czując, jak
świadomość Monarchy łączy się z jej świadomością.
Wdychała głęboko zapach melanżu i czuła wielki,
kosmiczny spokój, jakby spoczywała w łonie Wielkiej
Matki Wszechświata.
Niespodziewanie Monarcha, z niezwykłym gościem
w trzewiach, zakopał się w piachu sztucznej pustyni i
ruszył przez nią, zabierając Szienę w dziwną podróż.
Widziała przez bezokiego czerwia jego towarzyszy pod
powierzchnią, jakby była połączona z jego układem
nerwowym. Działając wspólnie, siedem czerwi
tworzyło w ładowni statku małe żyły przyprawy.
„Przygotowują się" - stwierdziła.
Straciła rachubę czasu i znowu pomyślała o Leto II,
którego perlą świadomości znajdowała się teraz w tej
bestii i we wszystkich pozostałych w ładowni.
Zastanawiała się, jaką rolę odgrywa w tej paranormalnej
sferze. Królowej, żony Boga Imperatora? Żeńskiej
części tego bóstwa? A może kogoś lub czegoś zupełnie
innego, bytu, którego nie potrafi sobie nawet mgliście
wyobrazić?
Wszystkie czerwie nosiły w sobie tajemnice i Sziena
zrozumiała, jak bardzo są w tym względzie podobne do
nich wszystkie ghole na pokładzie. Każde z tych dzieci
kryło w swoich komórkach skarb cenniejszy od
przyprawy: swoje wspomnienia i minione życie. Paul i
Chani, Jessika, Yueh, Leto II. Nawet Thufir Hawat,
Stilgar, Liet-Kynes... a teraz mała Alia. Każde miało do
odegrania decydującą rolę, pod warunkiem jednak, że
przypomni sobie, kim było.
Widziała obraz każdego z nich, lecz nie w swojej
wyobraźni. Czerwie wiedziały, co zawierają te utracone
postacie. Owionęło ją nagle, niczym podmuch
pustynnego wiatru, poczucie, że jest to sprawa
niecierpiąca zwłoki. Zbyt szybko uciekał czas, a wraz z
nim ich szanse przetrwania. Ujrzała ciąg możliwych do
wyhodowania gholi, uzbrojonych niczym gotowe do
wystrzelenia pociski, ale to, co każdy mógłby zrobić,
było zamazane.
Nie mogła czekać na ruch wroga. Musiała zacząć
działać.
Czerw wynurzył się na powierzchnię i po przebyciu
pewnej odległości zatrzymał się. Sziena w jego brzuchu
odzyskała równowagę. Potem, skurczami błoniastego
wnętrza, łagodnie ją wypchnął. Wyczołgała się z jego
paszczy i spadła na piasek.
Do okrywającej jej ciało powłoki przylgnęły drobiny
piasku i kurzu. Monarcha trącił ją jak kwoka
ponaglająca pisklę, żeby zaczęło chodzić. Uwikłana w
dezorientujące wizje, zrobiła krok i osunęła się na
kolana. Wokół niej migotały obrazy twarzy małych
gholi, niknąc w jasnym świetle.
„Zbudź się!" - nakazała sobie w myślach.
Leżała, z trudem łapiąc oddech. Jej ciało i ubranie
były przesiąknięte esencją przyprawy. Olbrzymi czerw
odwrócił się, zakopał w płytki piasek i zniknął.
Cuchnąc melanżem i zataczając się, Sziena brnęła do
drzwi ładowni, ale co rusz traciła równowagę i
przewracała się. Musiała dotrzeć do małych gholi...
czerw przekazał jej ważne przesłanie, coś, co zapadło
jej w świadomość niczym niema forma Innych
Wspomnień. Po paru chwilach nabrała niezachwianej
pewności, że wie, co musi zrobić.
Mówicie, że musimy się uczyć przeszłości.
Ale ja... ja się boję przeszłości, bo byłem w
niej i nie mam ochoty tam wracać.
- ghola doktora Wellingtona Yuego
Po wyszorowaniu i umyciu się w celu usunięcia
odoru przyprawy, który był tak silny, że nawet
pomagające jej siostry zatykały nosy i zasłaniały usta,
Sziena spała dwa dni głębokim snem.
Kiedy w końcu wyłoniła się ze swojej kajuty,
znalazła na mostku nawigacyjnym Duncana Idaho i
Milesa Tega.
- Ghole są już w odpowiednim wieku - oznajmiła. -
Nawet Leto II ma tyle lat, ile miał baszar, kiedy
przywróciłam mu wspomnienia. - Jej oddech
przesycony był silnym zapachem przyprawy. - Czas ich
wszystkich obudzić.
Duncan odwrócił się tyłem do okna obserwacyjnego,
przy którym stał.
- Zapoczątkowanie tego procesu nie jest czymś w
rodzaju uruchomienia podprogramu czy pokonania
chwilowej utraty pamięci - powiedział. - Nie możesz po
prostu wydać polecenia i powiedzieć, żeby je
wykonano.
- Te ghole zawsze wiedziały, że będziemy tego od
nich wymagać - stwierdziła. - Bez swoich wspomnień,
bez swoich talentów, nie są dla nas więcej warte niż
jakiekolwiek inne dzieci.
Baszar skinął powoli głową.
- Przywołanie minionego życia gholi jest
doświadczeniem, które niszczy i odtwarza psychikę -
rzekł. - Istnieje wiele sprawdzonych metod, niektóre są
bardziej bolesne niż inne, ale żadna nie jest łatwa.
Każde krytyczne wydarzenie musi być dostosowane do
danej jednostki. Musi to być straszny kryzys, który
rozsadza umysł. - Twarz Tega wykrzywiła się na
wspomnienie tej męki. - Myślałaś, Szieno, że stosujesz
wobec mnie humanitarną metodę przebudzenia... ale
byłem wtedy zaledwie dziesięcioletnim dzieckiem.
Chociaż Duncan też wydawał się zaniepokojony tą
perspektywą, odsunął się od okna obserwacyjnego i
podszedł do Szieny.
- Ona ma rację, Miles. Stworzyliśmy te ghole w
określonym celu i teraz wszystkie są jak nienaładowane
strzelby. Musimy je naładować... to nasza jedyna w
swoim rodzaju broń. Sieć wroga jest teraz mocniejsza i
znowu o mało w nią nie wpadliśmy. Wszyscy to
widzieli. Następnym razem może nie udać się nam
wymknąć.
- Już wystarczająco długo czekamy. - Głos Szieny był
twardy i świadczył o tym, że nie dopuszcza żadnej
dyskusji na ten temat.
- Niektórzy mogą być bardziej oporni niż reszta. -
Oczy Tega się zwęziły. - Możesz doprowadzić ich do
szaleństwa i stracić. Jesteś na to przygotowana?
- Przeszłam agonię przyprawową, jak wszystkie
Matki Wielebne na tym statku. Mimo nieznośnego bólu
przeżyłyśmy.
- Mam wspomnienia z mojego starego życia - rzekł
baszar. - Wspomnienia wojen i potworności, a także
strasznych tortur, którym mnie poddano. Te złe chwile
są jakoś wyraźniejsze niż dobre, ale nic nie jest gorsze
od przebudzenia.
Sziena zbyła to machnięciem ręki.
- W całych dziejach ludzkości różni mężczyźni i
kobiety mieli monopol na ten rodzaj cierpień, które
stały się ich udziałem. Każdy myśli, że ból, który
przeżył, jest najgorszy. - Uśmiechnęła się ponuro. -
Oczywiście zaczniemy od najmniej cennych gholi. Na
wypadek gdyby coś poszło źle.
*
Wellingtonowi Yuemu nakazano stawić się przed
Bene Gesserit w jednym z pomieszczeń rady.
Tyczkowaty młodzieniec miał ostrą brodę i zaciśnięte
usta. Na jego twarzy widać już było zapowiedź
znanych, wyrazistych rysów i szerokiego czoła -
otoczonego powszechną pogardą oblicza, które od
tysięcy lat było synonimem słowa „zdrajca" w
galaktycznych publikacjach encyklopedycznych.
Był zdenerwowany i niespokojnie przestępował z
nogi na nogę. Sziena wstała, wyprostowała się i
podeszła bliżej. Wzdrygnął się na widok jej imponującej
postaci, ale jakoś zdobył się na odwagę, by pozostać
tam, gdzie stał.
- Wezwałaś mnie, Matko Wielebna - powiedział. -
Jak mogę pomóc?
- Budząc swoje wspomnienia. Jutro zostaniesz jako
pierwszy poddany temu procesowi.
Żółtawa twarz Yuego pobladła.
- Ale nie jestem gotowy!
- Dlatego dajemy ci cały dzień na przygotowanie się.
- Język naczelnej opiekunki Garimi był ostry jak
zwykle.
Chociaż Garimi nigdy nie popierała tego programu,
teraz chciała zobaczyć jego ukoronowanie. Sziena
wiedziała, co myśli ta konserwatystka: jeśli proces
przebudzenia się nie powiedzie, zamierzała zapobiec
wyhodowaniu następnych gholi, jeśli zaś przebiegnie
pomyślnie, będzie twierdziła, że program spełnił swój
cel i można go zakończyć. Garimi zdawała sobie
sprawę, że Szienę nadal intrygują te wszystkie komórki
w zeroentropijnej kapsułce Tleilaxanina i że planuje
dalsze eksperymenty z gholami.
Nogi Yuego jakby wrosły w pokład. Wydawał się
bliski omdlenia i chwycił się oparcia stojącego obok
krzesła, by nie upaść.
- Siostry, ja nie chcę swoich wspomnień. Nie jestem
tym mężczyzną, którego - jak myślicie - wskrzesiłyście,
ale nową osobą... sobą. Stary Wellington Yueh był
bardzo udręczonym człowiekiem. Nawet jeśli był po
części mną, jak mogę mu wybaczyć to, co zrobił?
Garimi zbyła te słowa ruchem ręki.
- Niemniej jednak sprowadziłyśmy cię z powrotem
tylko w jednym celu - powiedziała. - Nie oczekuj od nas
współczucia. Masz do wykonania pewne zadanie.
Kiedy opiekunki wyprowadziły zrozpaczonego
młodzieńca, Sziena spojrzała na Garimi i dwie inne
starsze siostry - Calissę i Elyen - które przysłuchiwały
się dyskusji.
- Użyję wobec niego metody seksualnej, tej samej,
która podziałała na gholę baszara. To najlepsza
technika, jaką znamy.
- Twoje seksualne wdrukowanie uwolniło
wspomnienia baszara tylko dlatego, że doprowadził go
do kryzysu - powiedziała Elyen. - Matka uodporniła
Tega na imprinting seksualny. To nie twoja technika
poruszyła jego wspomnienia, lecz opór, który jej stawił.
- Faktycznie. A zatem dla każdego naszego gholi
obmyślimy zindywidualizowaną agonię, która wywrze
nacisk na jego obawy i słabości.
- Jak seks może złamać Yuego tak samo jak baszara?
- zapytała Garimi.
- Nie seks sam w sobie, ale opór Yuego przeciwko
niemu. Przeraża go perspektywa przypomnienia sobie
przeszłości. Jeśli wierzy, że wiemy, jak uwolnić jego
wspomnienia, będzie wszelkimi sposobami walczył z
nami. Wtedy zastosuję moje najsilniej oddziałujące
metody i Yueh wpadnie w kompletne szaleństwo.
Garimi wzruszyła ramionami.
- Jeśli to nie podziała, mamy inne metody - rzekła.
*
Pomieszczenie było skąpo oświetlone i w kątach
czaiły się cienie, co sprawiło, że strach Yuego jeszcze
się spotęgował. Nie było tam żadnych mebli oprócz
materaca podobnego do tych, których młode ghole
używały podczas ćwiczeń.
Czarownice nie wyjaśniły mu, czego ma się
spodziewać. Młodzieniec wiedział ze swoich studiów,
że proces odzyskiwania przeszłości jest bolesny. Nie był
silny ani szczególnie dzielny. Mimo to perspektywa
bólu nie przerażała go tak bardzo jak myśl o tym, że
przypomni sobie przeszłość.
Drzwi uchyliły się z łagodnym szmerem
naoliwionych zawiasów. Z korytarza wpadło oślepiające
światło, dużo jaśniejsze od blasku lumipaneli w jego
kabinie. Na jego tle rysowała się sylwetka kobiety.
Szieny? Odwrócił się twarzą do niej, ale widział tylko
kontury jej ciała, zmysłowe krzywizny niemaskowane
już przez powłóczystą suknię. Kiedy drzwi zamknęły
się za nią, jego wzrok przystosował się do
łagodniejszego oświetlenia.
Zobaczył, że Sziena jest kompletnie naga, i jego
strach wzrósł.
- Co to znaczy? - Jego głos ze zdenerwowania
zamienił się w pisk.
Podeszła bliżej.
- Rozbierz się - powiedziała.
Yueh, zaledwie nastolatek, przełknął ślinę.
- Nie zrobię tego, dopóki mi nie wyjaśnisz, co się ze
mną stanie - odparł.
Użyła huraganowej siły Głosu Bene Gesserit.
- R o z b i e r z s i ę !
Reagując spazmatycznymi drganiami rąk i nóg, zdarł
z siebie ubranie. Sziena przyjrzała mu się badawczo,
przebiegając wzrokiem jego chude, nagie ciało od góry
do dołu jak jastrząb oceniający ofiarę. Yueh odniósł
wrażenie, że stwierdziła, iż się nie nadaje.
- Nie spraw mi bólu - rzekł błagalnie i poczuł złość
na siebie za to, że wypowiedział te słowa.
- Oczywiście będzie to bolało, ale to nie ja zadam ci
ból. - Dotknęła jego ramienia. Poczuł prawie
elektryczny wstrząs, lecz był jak sparaliżowany,
niezdolny się ruszyć. - Sprawią to twoje wspomnienia.
- Nie chcę ich odzyskać. Będę z tobą walczyć.
- Walcz, z kim chcesz. Nic ci to nie da. Wiemy, jak
cię obudzić.
Yueh zamknął oczy i zacisnął zęby. Starał się
odwrócić, ale chwyciła go za ręce, po czym zwolniła
uścisk i zaczęła go głaskać. Delikatne ruchy jej dłoni
odczuwał niczym żar zapalonej zapałki przesuwanej
wzdłuż jego ramienia i w poprzek piersi.
- Twoje wspomnienia przechowywane są w
komórkach. Aby je obudzić, muszę obudzić twoje ciało.
- Nadal go gładziła. Drżał, nie będąc w stanie się
odsunąć. - Nauczę zakończenia twoich nerwów robić to,
co zapomniały.
Kolejny wstrząs, tak silny, że aż stracił dech.
Znowu go dotknęła i ugięły się pod nim kolana,
dokładnie tak, jak chciała. Pchnęła go na materac.
- Muszę tobą tak szarpnąć, żebyś w pełni uświadomił
sobie każdy chromosom w każdej swojej komórce.
- Nie. - Słowo to zabrzmiało w jego uszach
niewiarygodnie słabo.
Kiedy przywarła do niego, a jej ciepła skóra sprawiła,
że zaczął się pocić, wycofał się w głąb siebie, próbując
uciec. We wszystkim, czego się dowiedział o swojej
przeszłości, znalazł tylko jedną rzecz, która mogła
dodać mu odwagi. Wanna! Jego ukochana żona, Bene
Gesserit, słabe ogniwo w długim łańcuchu jego zdrad i
najsilniejsza więź w jego pierwotnym życiu.
Okrutni Harkonnenowie wiedzieli, że Wanna będzie
kluczem do złamania jego warunkowania, i tylko to
podziałało - tylko to mogło podziałać - ponieważ Yueh
kochał ją całym sercem. Bene Gesserit nie powinny
ulegać miłości, ale wiedział, że musiała odwzajemniać
jego uczucie.
Myślał o jej obrazach w archiwum, o wszystkim,
czego się o niej dowiedział podczas swoich poszukiwań.
„Och, Wanno!" - pomyślał.
Tęsknił za nią, starał się jej uczepić jak liny
ratunkowej.
Sziena pogładziła go po brzuchu, przesunęła palce
niżej i siadła na nim. Yueh zupełnie nie panował nad
mięśniami. Nie mógł się ruszyć. Jej usta muskały skórę
jego ramienia i szyi. Sziena była biegła w sztuce
imprintu seksualnego. Jej ciało było bronią, a on był
celem.
Nagły zalew doznań niemal wyparł z jego umysłu
archiwalny obraz Wanny, ale Yueh walczył z tym, co
wzbudzała w nim Sziena. Skupił się na tym, co mógłby
robić w miłosnych objęciach Wanny.
„Wanno!" - wzdychał w myślach.
Kiedy rytm ich kopulacji przyspieszył, w informacje,
które Yueh uzyskał podczas badań archiwalnych,
wtargnęły prawdziwe wspomnienia. Przypomniał sobie
straszliwe chwile po schwytaniu jego żony przez
Harkonnenów i zobaczył obrazy wstrętnego, otyłego
barona, jego łotrowatego bratanka Rabbana, tej żmii
Feyda-Rauthy i mentata Pitera de Vriesa, którego
śmiech był kwaśny jak ocet.
Zmuszono go, słabego i doprowadzonego do szału,
by się przyglądał, jak torturują Wannę zamkniętą w
odizolowanej komorze. Była Bene Gesserit, mogła więc
powstrzymać ból, zmienić reakcje swojego ciała, ale
Yueh nie potrafił tak łatwo odsunąć tych rzeczy na bok,
bez względu na to, jak bardzo się starał.
W tym koszmarnym wspomnieniu baron śmiał się
dudniącym basem.
- Widzisz tę małą komorę, w której jest zamknięta,
doktorze? To zabawka dająca pewne interesujące
możliwości. - Półprzytomna i zdezorientowana Wanna
wprawdzie stała, ale do góry nogami. - Możemy
przekształcić siłę grawitacji w coś, co całkowicie zależy
od punktu widzenia.
Rabban zachichotał, co zabrzmiało tak, jakby ktoś
przeciągał tępym ostrzem po szkle. Uruchomił
mechanizm sterujący sztuczną grawitacją w komorze i
nagle Wanna spadła z głuchym łoskotem na podłogę.
Zdążyła na tyle odchylić ramiona i głowę, by uniknąć
skręcenia karku. Piter de Vries skoczył z prędkością i
płynnością ruchów węża, trzymając wzmacniacz bólu.
W ostatniej chwili Rabban wyrwał go z rąk
wynaturzonego mentata i sam przytknął do gardła
Wanny. Zwinęła się w paroksyzmie bólu.
- Przestań! Błagam, przestań! - krzyknął Yueh.
- Och, doktorze, doktorze, wiesz, że to nie może
pójść tak łatwo. - Baron skrzyżował tłuste ręce na piersi.
Rabban ponownie przekręcił dźwignię sterującą siłą
ciążenia i Wanną zaczęło miotać jak bezwładną lalką od
ściany do ściany. Grawitacja tłukła nią o boki komory.
- Kiedy ktoś jest zbyt śliczny, trzeba coś zrobić, żeby
to naprawić.
„Moja piękna Wanna!" - pomyślał z rozpaczą Yueh.
Wspomnienia były teraz tak żywe, bardziej
szczegółowe niż jakikolwiek opis, który znalazł w
archiwum. Żadne dokumenty nie mogły tego
przedstawić z taką precyzją...
W świeżo otwartym przedziale mózgu żył inną
pamięcią. Został sztucznie sparaliżowany, zmuszony do
przyglądania się podczas jednego z pijackich przyjęć
barona, jak Piter przesuwa sypiącym iskrami
wzmacniaczem bólu po podwieszonym ciele Wanny.
Każdy błysk wywoływał u niej reakcję - jej wyprężone
ciało drgało pod wpływem potwornych katuszy.
Pozostali goście śmiali się z jej mąk i bezsilności.
Kiedy przywrócono mu władzę w członkach, Yueh
trząsł się, a z ust ciekła mu ślina. Stanął nad nim baron z
szerokim uśmiechem na rozdętej twarzy. Podał mu
pistolet.
- Jako lekarz Akademii Suka - powiedział -
powinieneś zrobić wszystko, co możliwe, by zapobiec
odczuwaniu bólu przez pacjenta. Wiesz, jak położyć
kres męczarniom Wanny, doktorze.
Nie będąc w stanie przełamać warunkowania, Yueh
drżał i wstrząsały nim skurcze. Nie chciał zrobić
niczego więcej niż to, czego żądał baron.
- N... nie mogę!
- Ależ możesz. Wybierz gościa, dowolnego gościa.
Nie obchodzi mnie którego. Widzisz, jak ich bawi ta
drobna rozrywka? - Chwyciwszy trzęsące się przeguby
Yuego, pomógł mu powieść lufą pistoletu po sali. -
Tylko nie próbuj żadnych sztuczek, bo dołożymy starań,
żeby te męczarnie potrwały znacznie dłużej!
Jakże pragnął móc uwolnić Wannę z tej niedoli,
zabijając ją, by nie pozwolić Harkonnenom na ich
zboczoną rozrywkę. Widział w jej oczach ból i iskrę
nadziei, ale Rabban powstrzymał go.
- Skup się, doktorze. Nie popełnij żadnego błędu.
Wybierał jak przez mgłę cel po celu i w końcu
postarał się skoncentrować na jednym, chwiejącym się
starym szlachcicu uzależnionym od senility. Ten miał za
sobą długie życie, niewątpliwie rozpustne. Ale dla
lekarza Akademii Suka zabicie kogoś...
Wypalił.
Przytłoczony straszną sceną odtwarzaną w jego
głowie, Yueh nie zwracał już uwagi na zabiegi Szieny.
Jego ciało ociekało potem, ale bardziej za sprawą
ogromnego cierpienia psychicznego niż z wyczerpania
aktem seksualnym. Widział, że Sziena go ocenia.
Wspomnienia były tak wyraźne, że czuł się, jakby całe
jego ciało było jedną wielką, jątrzącą się raną: Wanna w
agonii i ostry jak rozbity kryształ ból spowodowany
złamaniem warunkowania. To się stało tysiące lat temu!
Jego umysł, świeży teraz i spragniony, wypełniły
wspomnienia z lat poprzedzających to wydarzenie i
tych, które przeżył po nim. Wraz z ich
niepowstrzymanym napływem powróciły cierpienie i
poczucie winy, którym towarzyszył wstręt do siebie.
Yueh czuł się, jakby miał zwymiotować. Po
policzkach ciekły mu łzy.
Sziena przyglądała się strumieniom łez badawczym
okiem klinicysty.
- Płaczesz - stwierdziła. - Czy to znaczy, że
odzyskałeś wspomnienia?
- Mam je. - Jego głos był ochrypły i brzmiał, jakby
Yueh był nieskończenie stary. - Niech was, czarownice,
piekło za to pochłonie.
Bez trudu znajdujemy wrogów, ponieważ
skłonność do przemocy jest nieodłączną
częścią ludzkiej natury. A zatem największym
wyzwaniem jest dla nas wybór
najpoważniejszego wroga, gdyż nie możemy
liczyć na to, że pokonamy wszystkich.
- baszar Miles Teg, przedstawiona
Bene Gesserit ocena sytuacji z wojskowego
punktu widzenia
Po odlocie z Kapitularza Murbella udała się na linię
frontu. Tam było miejsce Matki Dowodzącej. Udając,
że nie jest nikim ważnym, jedynie inspektorką nowego
zgromadzenia żeńskiego, przybyła na Oculiat, planetę w
jednym z układów leżących bezpośrednio na drodze
nacierającej floty myślących maszyn.
Oculiat był niegdyś placówką na kresach
zamieszkanej przestrzeni kosmicznej, stał się zatem
punktem wyjścia dla Rozproszenia, które zaczęło się po
śmierci Tyrana. Obiektywnie rzecz biorąc, ten słabo
zaludniony świat nie miał wielkiego znaczenia
strategicznego, był po prostu jednym z celów na
ogromnej mapie kosmosu. Jednak dla Murbelli zajęcie
Oculiata przez maszyny byłoby potężnym ciosem
psychologicznym, oznaczałoby bowiem, że oto wdarły
się one do samego S t a r e g o I m p e r i u m , a nie
tylko na odległą i nieznaną planetę, która nie była nawet
zaznaczona na starych mapach.
Dopóki Ixanie nie dostarczą unicestwiaczy, a Gildia
wszystkich zamówionych statków, Matka Dowodząca
nie miała żadnej możliwości powstrzymania, a nawet
opóźnienia marszu myślących maszyn.
Wyszła ze statku pod niebem rozświetlonym
wodnistym, żółtym blaskiem słońca. Lądowisko
wydawało się opuszczone, jakby nikt nie dbał już o port
kosmiczny. Jakby mieszkańcy nie wypatrywali nawet
wroga.
Kiedy jednak dotarła do rozszalałych tłumów w
głównym mieście planety, przekonała się, że znaleźli
już sobie wroga. Tłuszcza otaczała główny budynek
administracji, w którym zabarykadowali się członkowie
rządu. Miejscowa ludność zamknęła swoich
przywódców w oblężeniu, domagając się krwi albo
boskiej interwencji. N a j l e p i e j k r w i .
Murbella znała siłę, którą dawał im strach, ale
najwyraźniej nie została ona właściwie ukierunkowana.
Lud Oculiata - i wszystkich zdesperowanych planet
stojących w obliczu nadciągającego wroga z zewnątrz -
potrzebował przywództwa zgromadzenia żeńskiego. Był
jak naładowana już broń, którą trzeba w coś wymierzyć.
Tymczasem wyrwał się spod kontroli. Widziała, co się
dzieje, i popędziła naprzód, ale zatrzymała się, nim
rzuciła się na oślep w ciżbę.
Rozerwaliby ją na strzępy i zrobiliby to dla Szieny
Przypadkowe pojawienia się „zmartwychwstałej"
Szieny i głoszone przez nią kazania przygotowały
miliardy ludzi do walki. Szieny rozpaliły złość i zapał
całych populacji, żeby zgromadzenie mogło pokierować
tą surową siłą, wykorzystując ją dla swoich celów.
Kiedy jednak taki fanatyzm został już rozbudzony, mógł
łatwo doprowadzić do chaosu. Wiedząc, że nie mogą
przetrwać starcia z nadciągającymi maszynami,
mężczyźni ci i kobiety wzniecili zamieszki i szukali
jakiegokolwiek wroga, który mógł im wpaść w ręce...
nawet wśród swoich.
- Maskaradnicy! - krzyknął ktoś.
Murbella przepchnęła się bliżej centrum akcji,
odtrącając wymachujące pięści. Trzepnęła kogoś w bok
głowy. Ale nawet oszołomieni, wściekli i ośmieleni
ludzie parli naprzód.
- Maskaradnicy! Cały czas nami manipulowali.
Zaprzedawali nas wrogowi!
Ci, którzy rozpoznali jednolity trykot Bene Gesserit,
cofnęli się. Inni, albo niepomni tego, albo zbyt
rozzłoszczeni, by na to zważać, nie zeszli jej z drogi,
dopóki nie użyła Głosu. Ogłuszeni rozkazem, któremu
nie byli w stanie się oprzeć, rozstąpili się chwiejnie.
Sama naprzeciw tłumu, Murbella ruszyła sprężystym
krokiem ku otoczonemu kolumnadą wejściu do centrum
rządowego, które ci ludzie wzięli sobie na cel.
Ponownie użyła Głosu, ale nie mogła powstrzymać
wszystkich. Rozległy się oskarżycielskie okrzyki, które
uderzyły jak burza.
Kiedy przedarła się przed barykadę, kilka osób z
brzegu tłumu dostrzegło jej strój i zgotowało jej owację.
- Jest tutaj Matka Wielebna, by nam pomóc!
- Śmierć maskaradnikom! Śmierć im wszystkim!
- Za Szienę!
Murbella chwyciła za ramię starszą kobietę, która
krzyczała z innymi.
- Skąd wiecie, że są maskaradnikami? - zapytała.
- W i e m y. Pomyśl o ich decyzjach, posłuchaj ich
przemówień. Jest oczywiste, że są zdrajcami.
Murbella nie wierzyła, że maskaradnicy mogli aż tak
rzucać się w oczy, by hałastra wykryła subtelne różnice
między nimi a ludźmi. Ale tłuszcza była o tym
przekonana.
Przebiegło obok niej sześciu sapiących z wysiłku
mężczyzn z plastalowym słupem, którego użyli jako
tarana. Kryjący się w gmachu przerażeni członkowie
rządu wznieśli w oknach i drzwiach zapory z różnych
przedmiotów. Rzucane z tłumu kamienie roztrzaskały
ozdobny plaz, ale wedrzeć się do środka nie było wcale
tak łatwo. Pręty i ciężkie meble blokowały drogę.
Taran trzymany przez mężczyzn, którym panika i
histeria dodały sił, walnął w drzwi i wyrwał je z
zawiasów, tak że aż posypały się drzazgi. Po chwili do
wnętrza runęła fala ciał.
- Zaczekajcie! - zawołała Murbella. - Może by tak
udowodnić, że są maskaradnikami, zanim kogoś
zabijecie...
Starsza kobieta, z którą przed momentem
rozmawiała, przepchnęła się obok niej, paląc się, by
dopaść członków rządu. Nadepnęła Murbelli na nogę,
usłyszała jej wyrzut i odwróciwszy się, przyglądała się
jej oczami zwężonymi jak u żmii.
- Dlaczego się wahasz, Matko Wielebna? Pomóż nam
ująć zdrajców. A może sama jesteś maskaradnikiem?
U Murbelli doszły do głosu wyćwiczone odruchy
Dostojnych Matron i jej ręka wystrzeliła do przodu,
uderzając kobietę krawędzią dłoni w szyję. Ten cios
pozbawił ją przytomności. Matka Dowodząca nie miała
zamiaru zabić tej kobiety, ale kiedy jej oskarżycielka
padła na schody, przebiegło po niej z tuzin osób,
tratując ją na śmierć.
Z bijącym sercem Murbella przycisnęła się do ściany,
by uniknąć powalenia przez szarżujący motłoch. Gdyby
rozległ się okrzyk „Maskaradnik! Maskaradnik!" przy
wskazujących na nią palcach, zostałaby bez namysłu
zabita. Nawet ze swoimi nadzwyczajnymi
umiejętnościami bojowymi nie zdołałaby się obronić
przed taką ciżbą.
Wycofała się jeszcze dalej i znalazłszy schronienie za
wysokim posągiem dawno zapomnianego bohatera z
Czasów Głodu, wyglądała bezpiecznie zza jego
plastonowej postaci. Wrzeszczący tłum rozdepcze wiele
tworzących go osób, zanim dostanie się do budynku
rządowego.
Słyszała dobiegające z wnętrza wrzaski, odgłosy
strzałów i małych wybuchów. Niektórzy uwięzieni w
gmachu musieli mieć broń osobistą. Murbella czekała,
wiedząc, że wkrótce będzie po wszystkim...
Krwawy atak wypalił się w ciągu półgodziny.
Tłuszcza znalazła i zabiła wszystkich dwudziestu
członków rządu podejrzewanych o to, że byli
maskaradnikami na usługach wroga. Potem, wciąż
niesyta krwi, zwróciła się przeciw tym pośród niej,
którzy nie wykazali się wystarczającym zapałem do
mordowania, i szalała, dopóki nie ogarnęło jej
wyczerpanie zabarwione poczuciem winy...
Matka Dowodząca weszła z wysoko podniesioną
głową do budynku i zlustrowała rozbite okna, gabloty
wystawowe i dzieła sztuki. Rozradowani mordercy
ciągnęli ciała zabitych po gładkich płytkach głównej
sali. Zginęło prawie trzydzieści osób, mężczyzn i
kobiet, niektóre od pocisków, inne pobite na śmierć,
część z takim okrucieństwem, że trudno było rozpoznać
ich płeć. Na twarzach trupów leżących na kamiennej
posadzce zastygł grymas przerażenia i szoku.
Jedno z ciał w tej krwawej masie faktycznie było
ciałem maskaradnika.
- Mieliśmy rację! Sama widzisz, Matko Wielebna. -
Jakiś mężczyzna wskazał martwego
zmiennokształtnego. - Przeniknęli między nas, ale ich
wypleniliśmy i zabiliśmy.
Murbella popatrzyła po tych wszystkich niewinnych
ludziach, zamordowanych, by wykryć jednego
maskaradnika. Jaki był bilans tej rzezi? Starała się
ocenić to chłodno. Jakie szkody mógł wyrządzić ten
jeden maskaradnik, odsłaniając słabe punkty planety
wrogowi? Śmierć tych wszystkich, którzy tutaj zginęli?
Tak, i śmierć wielu innych, musiała przyznać.
Z uniesienia mieszkańców Oculiata było wyraźnie
widać, że uważają to powstanie za zwycięstwo, i
Murbella nie miała zamiaru tego podważać. Ale czy
upadną wszystkie rządy, jeśli będzie się nadal rozwijał
ten ruch samoobrony obywatelskiej? Nawet na
Kapitularzu? Kto wówczas zorganizuje ludzi do obrony
przed prawdziwym wrogiem?
Słabe umysły są naiwne. Im słabsze procesy
myślowe, tym bardziej niedorzeczne pojęcia,
w które wierzą. Silne umysły, takie jak mój,
potrafią to obrócić na swój pożytek.
- baron Vladimir Harkonnen,
oryginalne nagrania
Mimo że był nieuzbrojony, baron śmiał się drwiąco
prosto w nos czerwonookiemu kundlowi. Warczące
zwierzę posuwało się ku niemu po wyłożonej
kamiennymi płytami posadzce, obnażając kły, gotowe
do skoku.
Na szczęście zastrzelił jakiś czas temu to zdziczałe
zwierzę ze strzelby na zatrute strzałki, a ta jego
wypchana, mechaniczna wersja poruszała się tylko
zgodnie z zainstalowanym w niej programem. Kiedy dał
ręką znak, zwierzę znieruchomiało.
Po pokoju myśliwskim chodził dziewięcioletni Paolo,
podziwiając trofea. Baron wyciągał chłopca na liczne
polowania w dziewiczych lasach Kaladanu, żeby mógł
się oswoić z zabijaniem. Było to dobre dla jego rozwoju
i edukacji.
Rabban zawsze lubił takie rzeczy, ale Paolo
początkowo odnosił się do tego niechętnie. Może był to
skutek jakiejś wady genetycznej. Jednak baron
stopniowo przełamywał jego opór. Dzięki energicznemu
szkoleniu oraz systemowi nagród i kar (tych ostatnich
nigdy mu nie skąpił) Vladimirowi prawie udało się
zdusić wrodzoną dobroć tego gholi Paula Atrydy.
Satelity pogodowe zapowiadały deszcz i wiatr na
resztę tygodnia. Baron cieszył się na nowe polowanie,
ale ziąb i wilgoć zepsułyby wyprawę. Był z Paolem
uwięziony w zamku. Zawiązała się między nimi
zadziwiająca więź. Między rodem Atrydów i rodem
Harkonnenów - cóż za ironia losu! Ale chociaż Paolo
był klonem syna znienawidzonego księcia, odpowiednio
wychowywany coraz bardziej upodabniał się do
Harkonnena.
- W końcu jest twoim wnukiem - odezwał się
zrzędliwy wewnętrzny głos Alii.
Stłumiwszy pragnienie, by krzyknąć na nią, baron
patrzył, jak czterech robotników z dryfami wciąga na
podwyższenie olbrzymiego wypchanego mastafonta.
Ubiegłej jesieni ta sroga bestia, należąca do jeszcze
jednego niemal wymarłego gatunku, zaszarżowała na
nich, dźgając swoimi ząbkowanymi rogami. Jednak
baron, Paolo i pół tuzina strażników otworzyło ogień z
rusznic laserowych i zasypało ją tnącymi krążkami oraz
zatrutymi fleszetami, dziurawiąc jak sito, zanim w
końcu padła. Jakież ekscytujące było to polowanie!
Paolo patrzył na mechaniczne stworzenia stojące na
podstawkach.
- Zamiast jechać w dzicz, zapolujmy tutaj -
zaproponował. - Możemy udawać, że nie są martwe.
Nie będziemy się musieli martwić, że przemokniemy i
zmarzniemy.
Baron spojrzał na zachmurzone niebo, zastanawiając
się, czy powodem niechęci Paola była naprawdę
pogoda.
- Nie mam nic przeciwko bólowi, ale niewygody to
zupełnie inna sprawa. - Rozejrzał się po pokoju,
oceniając możliwe szkody. Uśmiechnął się. - Masz
całkowitą rację, mój chłopcze.
Z przyjemnością słuchał, jak jego głos robi się coraz
niższy.
Kazali służbie przynieść wybór rusznic laserowych,
pistoletów strzałkowych, mieczy i noży na swoją
kolejną namiastkę przygody. Kiedy uruchomiono ich
mechanizmy, martwe zwierzęta zaczęły gorączkowo
biegać po pokoju. Obaj myśliwi ukryli się, wyobrazili
sobie grożące im niebezpieczeństwa i przystąpili do
zestrzeliwania stworzeń z podstawek oraz siekania ich
sztucznych kości, wypełniacza i zakonserwowanych
tkanek. Na koniec uruchomili ogromnego mastafonta i
patrzyli, jak głośno tupiąc, stąpa po rumowisku. A
potem, wziąwszy go w krzyżowy ogień rusznic, odcięli
mu nogi. Bestia zwaliła się na podłogę ze skręcającymi
się serwomechanizmami.
Baron uznał, że ta sesja agresji była bardzo
przyjemna, i wydawało się, że nawet Paolo przekonał
się do tej rozrywki. Dzielni myśliwi obejrzeli
pobojowisko i śmiali się, kiedy wychodzili na korytarz.
Baron dostrzegł trzech robotników, którzy sprawiali
wrażenie, jakby chcieli się stać niewidzialni.
- Wracajcie tam i posprzątajcie ten bałagan! -
krzyknął.
- Zawsze robisz bałagan, nieprawdaż, dziadku?
Baron przycisnął ręce do głowy.
- Zamknij się, przeklęta! - Alia zaczęła nucić w kółko
tę samą melodię, niewątpliwie po to, by doprowadzić go
do szaleństwa. Kiedy zdumiony Paolo zaczął zadręczać
go pytaniami, baron odpędził go, wymierzając mu
policzek. - Zostaw mnie w spokoju! Jesteś równie zły
jak twoja siostra!
Zmieszany i zaskoczony, Paolo odbiegł.
Drażniący głos dziewczynki nadal wibrował w jego
umyśle, aż w końcu baron nie był już w stanie tego
znieść. Pospiesznie wyszedł z zamku. Ledwie widząc,
dokąd idzie, wpadł na jeden z masywnych posągów
Harkonnenów, po czym popędził w stronę
nadmorskiego urwiska.
- Rzucę się z jego skraju - przysięgam, Zły Duchu -
jeśli nie zostawisz mnie w spokoju! - wrzasnął.
Przebył całą drogę na wietrzny, skalisty brzeg, zanim
głos Alii wreszcie umilkł i zapanowała błoga cisza.
Baron opadł na kolana na kamienistej ścieżce, patrząc
ze wspaniałym zawrotem głowy w dół. Może i tak
powinien to zrobić i spaść na mokre, czarne skały i
spienione fale. Jeśli naprawdę był tak potrzebny tym
przeklętym maskaradnikom, to mogliby po prostu
wyhodować następnego gholę, który być może nie
byłby wadliwy. Baron Harkonnen powróciłby!
Poczuł czyjąś dłoń na ramieniu. Zebrawszy resztki
godności, podniósł głowę i zobaczył przyglądającego
mu się perkatonosego maskaradnika. Chociaż wszyscy
zmiennokształtni wyglądali dokładnie tak samo, jakoś
wiedział, że jest to Khrone.
- Czego chcesz? - zapytał.
- Ty i Paolo opuścicie Kaladan i nigdy tu nie wrócicie
- powiedział służbiście maskaradnik. - Trwa wielka
wojna i wszechumysł zdecydował, że musi mieć blisko
siebie Kwisatz Baderach. Omnius chce, byś zakończył
przygotowywanie chłopca pod jego bezpośrednim
nadzorem w sercu imperium maszyn. Odlecicie do
Synchronii, jak tylko statek będzie gotowy.
Baron przesunął spojrzenie za maskaradnika, na
Paola, który przykucnął obok posągu jednego z
Harkonnenów, na tyle blisko, by podsłuchać rozmowę.
Zachichotał w duchu, bo ten chłopak był równie
wytrwały i uparty jak Piter de Vries! Skoro tylko Paolo
zdał sobie sprawę, że został odkryty, potruchtał ku nim.
- On mówi o mnie? - zapytał.
- Porozmawiaj z nim po drodze o jego przeznaczeniu
- rzekł Khrone do barona. - Nie ograniczaj się do
wyjaśnień. Postaraj się, żeby chłopiec w to
u w i e r z y ł.
- Paolo ma skłonność do wierzenia we wszystko, co
umacnia jego manię wielkości - odparł baron, ignorując
chłopca. - A więc ta sprawa z Kwisatz Haderach to... nie
żart?
Mimo iż maskaradnicy powiedzieli mu w końcu
prawdę, pomysł ten w dalszym ciągu wydawał mu się
niedorzeczny. Nie był przekonany, że ten młody ghola
może odgrywać tak ważną rolę w rozwoju sytuacji.
W swojej nijakiej postaci Khrone wyglądał upiornie.
Cienie wokół jego oczu pogłębiły się, zdradzając
niezadowolenie.
- Ja w to wierzę i Omnius w to wierzy - powiedział. -
Kim jesteś, żeby to kwestionować?
- Uwierz w to, drogi dziadku - powiedział irytujący
głos. - Dzięki swoim genom Paul Atryda ma potencjał,
by stać się potężniejszy, niż ty kiedykolwiek będziesz, w
jakimkolwiek wcieleniu.
Baron nie odpowiedział - ani głośno, ani w myślach.
Ignorowanie Złego Ducha często sprawiało, że milkł.
A zatem lecą do Synchronii, siedziby Omniusa.
Cieszył się, że zobaczy imperium maszyn. Nowe
wyzwania, nowe szanse.
Pomimo wszystkich wspomnień z jego pierwszego
życia, opowieści o okrutnych myślących maszynach i
Dżihadzie Butleriańskim były zbyt odległe, by mogły
mieć znaczenie. Chociaż baron żywił urazę do
maskaradników, cieszył się, że jest po stronie tych,
którzy byli silniejsi.
Lecąc promem na orbitę, spoglądał na linię
brzegową, wioski, nowe kominy fabryczne i obnażone
przez kopalnie odkrywkowe obszary Kaladanu.
Podekscytowany Paolo biegał od okna do okna.
- Będziemy mieli długą podróż? - zapytał.
- Nie jestem pilotem - odparł baron. - Skąd mam
wiedzieć? Myślące maszyny muszą być bardzo daleko,
gdyż w przeciwnym razie ludzie już dawno
dowiedzieliby się o ich istnieniu.
- Co się stanie, kiedy tam przylecimy?
- Zapytaj jakiegoś maskaradnika.
- Nie powiedzą mi.
- To zapytaj Omniusa, kiedy go zobaczysz. Na razie
zajmij się czymś.
Paolo usiadł obok barona w przedziale pasażerskim i
zaczął próbować lepką żywność z zasobników.
- Jestem wyjątkowy, wiesz o tym - paplał. -
Pielęgnują mnie, starannie o mnie dbają. A tak w ogóle,
co to jest ten Kwisatz Haderach? - Otarł usta grzbietem
dłoni.
- Nie ulegaj złudzeniom, chłopcze - odparł baron. -
Nie ma czegoś takiego jak Kwisatz Baderach. To mit,
legenda, coś, co ma ze sto mętnych wyjaśnień w równie
wielu przepowiedniach. Cały program eugeniczny Bene
Gesserit to kompletna bzdura.
Przywołał z głębi pamięci wspomnienie o tym, że
sam był częścią tego programu i został zmuszony do
zapłodnienia tej paskudnej czarownicy Mohiam.
Upokorzył ją podczas owego aktu, ale ona zaraziła go w
odwecie osłabiającą chorobą, wskutek której stał się
rozdęty i tłusty.
- To nie może być bzdura - zaprotestował Paolo. -
Mam wizje, szczególnie kiedy biorę tabletki przyprawy.
Co rusz to widzę. Trzymam zakrwawiony nóż i jestem
zwycięzcą. Widzę, jak biegnę odebrać nagrodę...
melanż, ale również coś więcej. Widzę też, jak leżę na
podłodze i wykrwawiam się. Która z tych wizji jest
prawdziwa? To takie dezorientujące!
- Zamknij się i zdrzemnij.
Przycumowali do nieoznaczonego statku wysoko nad
Kaladanem. Nie miał symboli Gildii ani nawigatora na
pokładzie. Otworzyły się szerokie drzwi hangaru i prom
został wciągnięty do środka. W zimnej, pozbawionej
powietrza komorze poruszały się srebrzyste postacie,
naprowadzając małą jednostkę na stanowisko
postojowe. Roboty - demony z historii starożytnej! Ach,
więc przynajmniej część opowieści Khrone'a może być
prawdą.
Baron uśmiechnął się do wyglądającego przez okno
chłopca.
- Odbędziemy interesującą podróż, Paolo -
powiedział.
Sztylet w pochwie jest bezużyteczny podczas
walki. Pistolet maula bez naboi nie jest
niczym więcej niż pałką. A ghola bez
wspomnień jest tylko ciałem.
- sekretne dzienniki gholi Paula Atrydy
Teraz, kiedy przywrócono wspomnienia gholi
doktora Yuego, Paul Atryda wiedział, że musi
spróbować bardziej innowacyjnych środków, by się
przebudzić. Był najstarszym z gholi, o największych -
przypuszczalnie - zdolnościach, ale Sziena i
obserwatorki Bene Gesserit wybrały na próbę Yuego.
Jednak w odróżnieniu od lekarza Akademii Suka Paul
chciał odzyskać wspomnienia. Pragnął przypomnieć
sobie miłość do Chani i życie z nią, dzieciństwo, które
spędził z księciem Leto i lady Jessiką, przyjaźń z
Gurneyem Halleckiem i Duncanem Idaho.
Ale nadal prześladowały go wizje jego podwójnej
śmierci. I stawał się coraz bardziej niecierpliwy.
Jak pasażerowie statku pozaprzestrzennego mogli
myśleć, że mają jeszcze tyle czasu, żeby postępować
ostrożnie? Zaledwie kilka miesięcy wcześniej znów o
włos uniknęli sieci wroga, jaśniejszej i silniejszej niż
kiedykolwiek. Nadal też na wolności pozostawał
sabotażysta. Chociaż nie zrobił już nic równie
dramatycznego jak zniszczenie trzech kadzi
aksolotlowych i zamordowanie nienarodzonych gholi,
był groźny.
Paul wiedział, że Itaka go potrzebuje, i miał już dość
bycia tylko gholą. Przyszedł mu do głowy pewien
pomysł, rozpaczliwy i niebezpieczny, ale się nie wahał.
Jego rzeczywiste wspomnienia unosiły się niczym miraż
tuż za drgającym od upału horyzontem.
Z wierną Chani u boku stał przed włazem do wielkiej,
wypełnionej piaskiem ładowni. Nikomu więcej nie
powiedział, co zamierza zrobić. W minionych dwóch
latach zaostrzono środki bezpieczeństwa na tyle, na ile
baszar i chętny do pomocy Thufir Hawat byli w stanie
to zrobić, ale nikt nie strzegł wejścia do ładowni.
Siedem czerwi uważano za wystarczająco
niebezpieczne, by same mogły się uchronić przed
sabotażem. Tylko Sziena mogła bezpiecznie wejść
między te stworzenia, a i ona została na krótko
połknięta, kiedy to ostatnio zrobiła.
Paul patrzył na piękną jak oblicze elfa twarz Chani i
jej gęste, ciemnorude włosy. Nawet gdyby nie wiedział,
że jego przeznaczeniem jest być z nią, uznałby ją za
wyjątkowo atrakcyjną. Ona z kolei zrobiła metodyczny
przegląd jego nowego stroju i narzędzi.
- Wyglądasz jak prawdziwy fremeński wojownik,
Usul - powiedziała.
Po przestudiowaniu zapisów Chani sporządziła dla
niego w pracowni na pokładach inżynierskich
autentyczny filtrak - prawdopodobnie pierwszy uszyty
od stuleci - i dostarczyła mu linę, haki stworzyciela i
rozwieracze. Czuł się dziwnie swojsko, ściskając w
dłoniach te niezwykłe narzędzia. Według legendy
Muad'Dib wezwał niebezpiecznego potwora na swoją
pierwszą jazdę. Stworzenia trzymane w tej ładowni,
chociaż skarlałe wskutek pobytu w zamknięciu, były
mimo wszystko olbrzymami.
Właz się otworzył i Chani weszła na sztuczną
pustynię.
- Zostań tutaj, w bezpiecznym miejscu - powiedział
Paul, kiedy uderzyły go zapach krzemionki i suchy żar.
- Muszę to zrobić sam, bo inaczej nie przyniesie to
pożądanego skutku. Jeśli stawię czoło czerwiowi i
ujeżdżę go, może poruszy to moje wspomnienia.
Chani nie próbowała go powstrzymać. Rozumiała tę
potrzebę równie dobrze jak on.
Wspiął się na pierwsze wzniesienie, zostawiając
ślady stóp na piasku, po czym uniósł ręce i krzyknął:
- Szej-huludzie! Przyszedłem do ciebie.
W tej zamkniętej przestrzeni nie potrzebował
dudnika, by przywołać czerwie.
Zmieniło się coś w powietrzu. Paul wyczuł
poruszenie w płytkich wydmach i zobaczył siedem
wężowatych kształtów kierujących się ku niemu.
Zamiast uciec, puścił się biegiem w ich stronę,
wybierając miejsce, z którego mógłby wskoczyć na
jednego z czerwi. Waliło mu serce. Pomimo
zakrywającej usta i nos maski filtraka zaschło mu w
gardle.
Oglądał holofilmy, studiując fremeńskie techniki
jazdy. Teoretycznie wiedział, co ma robić, tak jak -
również teoretycznie - znal szczegóły ze swojej
przeszłości. Jednak książkowa i filmowa wiedza
znacznie się różniła od praktycznych doświadczeń.
Kiedy tak stał na piasku, mały i bezbronny, przyszło mu
do głowy, że najskuteczniejszą formą nauki jest
działanie, które zapewnia dokładniejsze zrozumienie niż
lektura zakurzonych materiałów w archiwum.
„Będę się dobrze uczył" - pomyślał, pozbywając się
strachu.
Najbliższy czerw sunął ku niemu z szelestem szybko
rozgarnianego piasku. W miarę jak stworzenia się
zbliżały, wspinając na szczyty wydm, ich wielkość
stawała się coraz bardziej niepojęta.
Zebrawszy w sercu odwagę, Paul zmusił się do
stawienia czoła wyzwaniu. Uniósł hak i rozwieracz i
przykucnął do pierwszego skoku. Hałas powodowany
przez nadciągające potwory był tak wielki, że
początkowo nie usłyszał krzyczącej kobiety. Kątem oka
dostrzegł Szienę pędzącą wielkimi susami przez wydmy
i rzucającą się przed niego. Największy czerw wystrzelił
z chmury kurzu i uniósł się nad piasek. W jego
ogromnej, okrągłej paszczy skrzyły się krystaliczne
zęby.
Sziena podniosła ręce.
- Stój, Szejtanie! - krzyknęła.
Czerw się zawahał i kołysał potężną głową z boku na
bok, jakby był zdezorientowany.
- Stój! Ten nie jest dla ciebie. - Sziena położyła
stanowczo dłoń na piersi Paula i pchnęła go za siebie. -
On nie jest dla ciebie, Monarcho.
Największy czerw cofnął się, jakby się dąsał, ze
zwróconą cały czas w ich stronę bezoką głową.
- Wracaj do włazu, głupi chłopcze! - syknęła Sziena
na Paula, używając akurat tyle Głosu, by nogi same go
poniosły, zanim zdążył pomyśleć.
Przy włazie był też Duncan Idaho i patrzył na niego
gniewnie. Chani wyglądała na przestraszoną, ale widać
było, że czuje też ulgę.
Sziena skierowała Paula do czekających
obserwatorów.
- Ten czerw zabiłby cię! - powiedziała z wyrzutem.
- Jestem Atrydą. Czy nie powinienem móc
zapanować nad nimi, tak jak ty?
- To nie jest teoria, którą zamierzam przetestować na
tobie. Jesteś dla nas zbyt ważny. Co zrobimy, jeśli
akurat t y j e d e n ze wszystkich gholi odrzucisz głupio
swoje życie?
- Ale jeśli będziecie za bardzo mnie chronić, nigdy
nie dostaniecie tego, co jest wam potrzebne. Jazda na
czerwiu przywróciłaby mi wspomnienia. Jestem tego
pewien.
- Przywróciłaś pamięć Yuemu - zauważyła Chani. -
Dlaczego nie Usulowi? On jest starszy.
- Ze stratą Yuego mogłybyśmy się pogodzić, a nie
byłyśmy pewne tego, co robiłyśmy. Opracowałyśmy już
konkretne plany przebudzenia Lieta-Kynesa i Stilgara i
jeśli uda się nam, po nich mogą pójść inni, włącznie z
Thufirem Hawatem i tobą, Chani. Pewnego dnia szansę
dostanie też Paul Atryda. Ale dopiero wtedy, kiedy
zyskamy pewność.
- A jeśli nie mamy tyle czasu? - rzekł Paul i odszedł,
strzepując piasek i kurz ze swojego nowego filtraka.
*
Duncana obudził długi sygnał u drzwi jego kajuty. W
pierwszej chwili pomyślał, że - wbrew ich obopólnym
zastrzeżeniom - przyszła do niego Sziena. Uchylił
drzwi, gotów do sprzeczki.
Stał za nimi Paul w kopii atrydzkiego munduru
wojskowego, którego widok natychmiast wzbudził
szacunek Duncana i przypomniał mu o wierności wobec
rodu. Młodzieniec przywdział ten strój celowo. Ghola
Paula był prawie dokładnie w tym samym wieku co
jego pierwowzór, kiedy Arrakin wpadło w łapy
chytrych Harkonnenów i pierwszy Duncan zginął,
broniąc jego i jego matki.
- Duncan, mówisz, że byłeś moim bliskim
przyjacielem. Mówisz, że znałeś Paula Atrydę. Pomóż
mi teraz.
Chwyciwszy ozdobnie rzeźbioną rękojeść z kości
słoniowej, młodzieniec wyciągnął z pochwy u pasa
krystaliczny sztylet.
Duncan patrzył ze zdumieniem.
- Krysnóż? Wygląda... jest autentyczny?
- Zrobiła go Chani z zęba czerwia, który Sziena
znalazła w ładowni.
Duncan z podziwem dotknął palcami brzeszczotu,
zauważając, jak jest twarda i ostra. Przeciągnął
kciukiem po ostrzu, celowo go rozcinając. Pozwolił, by
na mlecznobiały sztylet spadła kropla krwi.
- Zgodnie ze starożytną tradycją nie można wyciągać
krysnoża, jeśli nie spróbuje on krwi - powiedział.
- Wiem. - Paul był wyraźnie zatroskany, kiedy
wsunął nóż z powrotem do pochwy. Po chwili wahania
wyrzucił z siebie to, z czym przyszedł. - Dlaczego Bene
Gesserit nie obudzą mnie, Duncan? Potrzebujecie mnie.
Potrzebują mnie wszyscy na tym statku.
- Tak, paniczu Paulu. Potrzebujemy cię, ale
ż y w e g o.
- Potrzebujecie moich zdolności, i to jak najszybciej.
Byłem Kwisatz Haderach, a ten ghola ma te same geny.
Wyobraź sobie, jak bardzo mógłbym pomóc.
- Kwisatz Haderach... - Duncan westchnął i usiadł na
łóżku. - Zgromadzenie żeńskie poświęciło wieki na
stworzenie go, ale jednocześnie było nim przerażone.
Rzekomo może łączyć przestrzeń i czas oraz widzieć
przyszłość i przeszłość, miejsca, do których nawet
Matka Wielebna nie śmie zajrzeć. Za pomocą brutalnej
siły albo podstępu potrafi zjednoczyć najbardziej
odmienne frakcje. Jest jak wulkan pełen ogromnych
mocy.
- Czymkolwiek są te moce, Duncan, potrzebuję ich.
A do tego potrzebne mi są moje wspomnienia.
Przekonaj Szienę, żebym był następnym gholą, którego
podda próbie.
- Zrobi, co zrobi, w czasie, który sama wybierze.
Przeceniasz wpływy, jakie mam wśród sióstr.
- A jeśli wróg z zewnątrz całkowicie nas omota? Jeśli
naszą jedyną nadzieją jest Kwisatz Haderach?
- Również Leto II był Kwisatz Haderach, chociaż ani
ty, ani twój syn nie okazaliście się dokładnie tacy,
jakimi zamierzały was stworzyć Bene Gesserit. Siostry
bardzo się boją każdego, kto wykazuje niezwykłe
zdolności. - Roześmiał się. - Po Rozproszeniu, kiedy
zgromadzenie sprowadziło z powrotem Duncana Idaho,
niektóre siostry oskarżały nawet mnie o to, że jestem
Kwisatz Haderach. Zabiły jedenaście moich gholi,
wykorzystując do tego albo heretyczki Bene Gesserit,
albo tleilaxańskich intrygantów.
- Ale dlaczego nie chcą tych mocy? Myślałem...
- Och, chcą ich, Paul, ale tylko w ściśle
kontrolowanych warunkach.
Duncan współczuł całym sercem młodzieńcowi,
który sprawiał wrażenie tak zdesperowanego i
zagubionego.
- Bez swojej przeszłości nie mogę nic zrobić! Pomóż
mi ją odzyskać, Duncan. Jej część przeżyłeś wraz ze
mną. Ty pamiętasz.
- O, pamiętam cię bardzo dobrze. - Idaho splótł ręce
za głową i odchylił się do tyłu. - Pamiętam twój chrzest
na Kaladanie po tym, jak omal nie zginąłeś w
niemowlęctwie wskutek imperialnych intryg. Pamiętam,
jak całej rodzinie księcia Leto groziło
niebezpieczeństwo podczas wojny asasynów. Spotkał
mnie wówczas wielki honor, bo powierzono mi zadanie
wywiezienia cię w bezpieczne miejsce, i udałem się z
tobą na dzikie tereny Kaladanu. Zostaliśmy z twoją
wygnaną babką Heleną i ukrywaliśmy się wśród
prymitywnych Kaladańczyków. Właśnie wtedy staliśmy
się sobie tak bliscy. Owszem, pamiętam to bardzo
dobrze.
- Ja nie - rzekł Paul z westchnieniem.
Wydawało się, że Duncan wpadł w pętlę swoich
minionych żywotów. Kaladan... Diuna...
Harkonnenowie... Alia... Hayt.
- Wiesz, o co mnie pytasz, kiedy mówisz o swoich
wspomnieniach, o swoim życiu? - powiedział. -
Tleilaxanie stworzyli mojego pierwszego gholę jako
narzędzie zbrodni. Manipulowali mną, ponieważ byłem
twoim przyjacielem. Wiedzieli, że mnie nie odprawisz,
chociaż widziałeś tę pułapkę.
- Nie odprawiłbym cię, Duncan.
- Wzniosłem już nóż, żeby cię uderzyć, ale w
ostatniej chwili zderzyłem się ze sobą.
Zaprogramowany zabójca Hayt stał się wiernym
Duncanem Idaho. Nie potrafisz sobie wyobrazić tego
bólu! - Wycelował surowo palec w młodzieńca. -
Odtworzenie twojej przeszłości będzie wymagało, żebyś
przeszedł podobny kryzys.
Paul zacisnął szczęki.
- Jestem na to przygotowany - rzekł. - Nie boję się
bólu. - Jesteś zbyt chętny, Paul, bo masz swoją Chani -
powiedział Duncan, zmarszczywszy czoło. - Dzięki niej
czujesz się pewnie i jesteś szczęśliwy... a to poważna
wada. Spójrz na Yuego. On opierał się swoim
wspomnieniom każdą cząstką ciała, i to go złamało. A
ty... czego mogą użyć wobec ciebie, Paulu Atrydo?
- Będziemy musieli coś znaleźć.
- Naprawdę jesteś gotowy to przyjąć? - Duncan
pochylił się do przodu i rzekł bez litości: - A jeśli
jedynym sposobem, żebyś mógł odzyskać przeszłość,
jest utrata Chani? Jeśli będzie musiała umrzeć,
zakrwawiona, w twoich ramionach, zanim sobie
przypomnisz?
Bardziej niż czegokolwiek innego pragnę, by
mój ojciec wiedział, że go nie zawiodłem. Nie
chcę, żeby umierał, myśląc, że nie byłem wart
jego genów.
- ghola Scytale'a, wywiad przeprowadzony
przez służbę bezpieczeństwa statku
pozaprzestrzennego
- Musi być zrobiona zgodnie z precyzyjnymi
normami - nalegał stary Tleilaxanin. Głos mu się łamał.
- P r e c y z y j n y m i normami!
- Zajmę się tym, ojcze.
Ghola, zaledwie trzynastoletni, opiekował się
dogorywającym mistrzem, który siedział w sztywnym
fotelu. Stary Scytale nie chciał się położyć, dopóki nie
zostanie zrobiona dla niego tradycyjna trumna. Celowo
zamknął surową kajutę, by nikt nie mógł tam wejść. Nie
życzył sobie, by mu przeszkadzano albo by go
niepokojono w jego ostatnich dniach.
Tleilaxański mistrz miał coraz poważniejsze kłopoty
z narządami, stawami i skórą. Przypominało mu to
wszystko, co działo się ze statkiem pozaprzestrzennym,
który najwyraźniej się psuł - jego systemy ulegały
awariom, powietrze wydostawało się w przestrzeń
kosmiczną, wyciekała woda, ginęły zapasy żywności.
Niektórzy bardziej skłonni do paranoi uciekinierzy
widzieli sabotaż w każdym mrugającym lumipanelu i
wielu spoglądało podejrzliwie na Tleilaxanina. Był to
dla niego jeszcze jeden powód do narzekań.
Przynajmniej wkrótce odejdzie.
- Wydawało mi się, że mówiłeś, iż moja trumna jest
już gotowa. Nie można się z tym spieszyć.
Nastolatek skłonił głowę.
- Nie martw się - powiedział. - Stosuję się do ścisłych
praw szariatu.
- A zatem pokaż mi ją.
- Twoją trumnę? Ależ twoje ciało ma się w niej
znaleźć dopiero po... dopiero po twojej...
Stary Scytale łypnął na niego gniewnie ciemnymi
oczami.
- Wyzbądź się tych niepotrzebnych emocji! Za bardzo
się zaangażowałeś w ten proces. To wstyd.
- Czyż nie powinienem dbać o ciebie, ojcze? Widzę
twoje cierpienie...
- Przestań nazywać mnie ojcem. Myśl o mnie jako o
s o b i e. Kiedy się mną staniesz, nie będę martwy. Nie
ma powodu do płaczu. Każde nasze wcielenie jest
powłoką jednorazowego użytku, dopóki trwa
nieprzerwanie pamięć.
Młody Scytale usiłował odzyskać spokój.
- Jesteś dla mnie nadal ojcem, bez względu na to,
jakie wspomnienia są we mnie ukryte - powiedział. -
Czy przestanę odczuwać te emocje, kiedy zostanie mi
przywrócone moje stare życie?
- Oczywiście. W owej wspaniałej chwili zrozumiesz
prawdę... i swoje obowiązki. - Scytale złapał
młodzieńca za koszulę i przysunął do niego twarz. -
Gdzie są twoje wspomnienia? A gdybym miał umrzeć
jutro?
Stary mistrz wiedział, że śmierć jest bliska, ale nie
był aż tak zniedołężniały, jak to okazywał. Przesadzał,
by jego dramatyczny stan wstrząsnął zamiennikiem.
Przedwczesne sporządzenie trumny było jeszcze jedną
próbą sprowokowania kryzysu. Gdyby mogli się
znaleźć na Tleilaxie, gdzie pełne zanurzenie w świętych
tradycjach Wielkiej Wiary wystarczyłoby do
przebudzenia nawet najbardziej upartego gholi! Tutaj,
na pokładzie statku pozaprzestrzennego, trudności
wydawały się nie do pokonania.
- To nigdy nie powinno trwać tak długo - powiedział.
- Zawiodłem cię.
W kaprawych oczach starego Scytale'a pojawił się
błysk.
- Sprawiasz zawód nie tylko mnie, ale także twojemu
ludowi. Jeśli się nie obudzisz, cała nasza rasa - nasza
historia i cała wiedza przechowywana w moim umyśle -
zginie bezpowrotnie. Chcesz być za to odpowiedzialny?
Nie wierzę, że Bóg zupełnie się od nas odwrócił. Nasz
los, co jest pożałowania godne, zależy od ciebie.
Ghola wyglądał na przybitego, jakby na jego
ramionach spoczywał ciężar nie do udźwignięcia.
- Robię wszystko, co mogę, żeby osiągnąć ten cel,
o j c z e. - Celowo wypowiedział ostatnie słowo. - I
dopóki mi się nie uda, ty musisz robić wszystko, co
możesz, żeby pozostać przy życiu.
„W końcu okazuje nieco siły - pomyślał gorzko
Scytale. - Ale to nie wystarczy".
*
Kilka dni później ghola stał przy łożu śmierci ojca,
łożu własnej śmierci. Czuł się, jakby się znalazł poza
swoim ciałem, przyglądając się, jak z każdą chwilą
coraz bardziej uchodzi z niego życie. Powodowało to u
chłopca dziwne wrażenie oderwania.
Od wyłonienia się z kadzi aksolotlowej Scytale
kochał tylko jedną osobę: siebie... zarówno swoje
starsze „ja", jak i to „ja", którym miał się stać. Chylący
się ku śmierci starzec dostarczył komórki z własnego
ciała, komórki, które zawierały wszystkie jego
wspomnienia i doświadczenia, całą wiedzę Tleilaxan.
Ale nie dostarczył do nich klucza. Choćby nie
wiadomo jak młody ghola się wytężał, jego
wspomnienia uparcie nie chciały się wynurzyć. Chwycił
rękę starca.
- Jeszcze nie, ojcze - błagał. - Staram się i staram.
Stary mistrz spojrzał na niego gniewnie prawie
niewidzącym wzrokiem.
- Dlaczego... sprawiasz mi taki zawód? - wyszeptał.
Yuemu przywrócono minione życie, a dwóch innych
gholi - Stilgara i Lieta-Kynesa - przypiekano właśnie na
ogniu psychicznych mąk. Jak to możliwe, by zwykłym
czarownicom powiodło się to, co nie udało się
tleilaxańskiemu mistrzowi? Bene Gesserit nie powinny
były nigdy uzyskać takiej biegłości w uruchamianiu
lawiny wspomnień. Jeśli Scytale nie będzie mógł tego
zrobić, Tleilaxanie znajdą się na śmietniku historii.
Starzec na łóżku kasłał i miał świszczący oddech.
Młodzieniec pochylił się nad nim; po policzkach ciekły
mu łzy. Stary Scytale splunął krwią. Jego rozczarowanie
i skrajna rozpacz były niemal namacalne.
Uporczywy sygnał przy drzwiach oznajmił przybycie
dwóch lekarzy Akademii Suka. Wzrok rabbiego, mimo
okularów, świadczył o tym, że czuje odrazę do swoich
obowiązków, natomiast młody Yueh wydawał się wciąż
wstrząśnięty niedawnym powrotem wspomnień. Scytale
widział po ich oczach, że wiedzą, iż starszy mistrz
niedługo wyzionie ducha.
Wśród czarownic również były absolwentki
Akademii Suka, ale Scytale uparł się, by opiekował się
nim wyłącznie rabbi, i tylko wtedy, kiedy będzie to
absolutnie konieczne. Wszyscy byli nieczystymi
powindah, ale rabbi nie był przynajmniej odrażającą
k o b i e t ą. A może Scytale powinien wybrać
Wellingtona Yuego zamiast tego starego Żyda.
Tleilaxański mistrz musiał się zgodzić na badania.
Choćby tylko po to, by pozostać przy życiu, dopóki jego
„syn" się nie przebudzi.
Podniósł głowę.
- Odejdźcie! Modlimy się! - powiedział.
- Myślisz, że lubię się opiekować gholami? -
wybuchnął rabbi. - Plugawymi Tleilaxanami? Myślisz,
że chcę tu być? Jeśli chodzi o mnie, obaj możecie
umrzeć!
Jednak Yueh podszedł z zestawem medycznym,
odsuwając młodszego Scytale'a, by sprawdzić oznaki
życia umierającego. Zza pleców Yuego zezował przez
okulary sępim wzrokiem rabbi.
- To już nie potrwa długo - stwierdził.
Taki dziwny stary duchowny, pomyślał Scytale.
Nawet biorąc pod uwagę zapachy środków
odkażających, lekarstw i choroby, zawsze czuł unoszącą
się wokół niego dziwną woń.
- Niewiele możemy zrobić - powiedział Yueh
współczującym tonem.
- Tleilaxański mistrz nie powinien być taki słaby i
niedołężny - wychrypiał stary Scytale, z trudem
chwytając powietrze. - To... niestosowne.
Jego młodszy odpowiednik znowu starał się
uruchomić napływ wspomnień, wcisnąć je do swojego
mózgu samą siłą woli, jak próbował już mnóstwo razy.
Gdzieś tam, w środku, musi być głęboko zakopana
niezbędna przeszłość. Ale nie poczuł łaskotania
możliwości, żadnej iskierki powodzenia. „A jeśli w
ogóle ich tam nie ma?" - pomyślał. Jeśli coś poszło nie
tak? Coraz mocniej waliło mu serce, w miarę jak
zaczęła wzrastać jego panika. Niewiele czasu. Za mało
czasu.
Usiłował pozbyć się tych myśli. Ciało zawierało
bogactwo materiału genetycznego. Mogli stworzyć
więcej gholi Scytale'a, próbować wciąż od nowa, jeśli
będzie to konieczne. Ale skoro jego wspomnienia nie
wypłynęły na powierzchnię, dlaczego miałoby się
poszczęścić identycznemu gholi bez przewodnictwa
pierwowzoru?
„Jestem jedynym, który tak blisko znał mistrza" -
stwierdził.
Chciał potrząsnąć Yuem, zażądać, by powiedział, jak
udało mu się przypomnieć przeszłość. Łzy ciekły mu
teraz strumieniem, lejąc się na rękę starca, ale Scytale
wiedział, że były niestosowne. Pierś jego ojca drgała w
niemal niedostrzegalnym uścisku śmierci. Aparatura
podtrzymująca życie zahuczała głośniej, a odczyty
instrumentów zaczęły się wahać.
- Zapadł w śpiączkę - poinformował Yueh.
Rabbi kiwnął głową.
- Jest zbyt słaby. Zaraz umrze - powiedział niczym
egzekutor oznajmiający swoje plany.
Serce podskoczyło Scytale'owi do gardła.
- Machnął na mnie ręką - rzekł.
Teraz jego ojciec nigdy się nie dowie, jeśli mu się
uda. Skona, zastanawiając się nad tym i martwiąc.
Ostatnia katastrofa w długim łańcuchu nieszczęść, które
spadły na Tleilaxan.
Ujął dłoń starca. Była taka zimna, za zimna. Czuł, jak
odpływa jego życie.
„Zawiodłem!" - pomyślał.
Opadł przy łóżku na kolana jak trafiony głuszakiem.
Przytłoczony rozpaczą, wiedział z absolutną pewnością,
że nigdy nie zdoła wskrzesić krnąbrnych wspomnień.
Nie samemu.
„Utracone - huczało mu w głowie. - Na zawsze
utracone! Wszystko, co składało się na wspaniałą
tleilaxańską rasę".
Nie mógł znieść rozmiarów tej klęski. Świadomość
porażki krajała mu serce niczym rozbite szkło. Nagle
poczuł, że w środku coś mu się zmienia, a potem
między jego skrońmi nastąpił wybuch. Krzyknął z
rozdzierającego bólu. Najpierw myślał, że sam umiera,
ale zamiast zapaść się w ciemność, poczuł nowe myśli
rozprzestrzeniające się w jego świadomości jak pożar
buszu. Wspomnienia przemykały niby niewyraźne
plamy, ale Scytale łączył się z każdym, wchłaniając je
ponownie i powtórnie przetwarzając w synapsach
mózgu. Cenne wspomnienia wróciły tam, gdzie zawsze
było ich miejsce.
Śmierć jego ojca przełamała bariery. W końcu
Scytale odzyskał to, co miał wiedzieć, decydujący bank
danych tleilaxańskiego mistrza, wszystkie starożytne
sekrety swojej rasy.
Pełen dumy i nowego poczucia godności, podniósł
się. Ocierając ciepłe łzy, spojrzał na swoją porzuconą
kopię na łóżku. Była zaledwie zwiędłą łupiną. Nie
potrzebował już tego starca.
W tych dzieciach gholach tkwią stare dusze,
zupełnie przypominające głosy w Innych
Wspomnieniach Matki Wielebnej.
Wyzwaniem dla nas jest uzyskanie do nich
dostępu i wykorzystanie ich.
- Duncan Idaho,
wpis w dzienniku pokładowym
Wellington Yueh, w tyczkowatym ciele nastolatka,
pełen wspomnień z długiego życia i wstydu za rzeczy,
które zrobił, szedł niezwykle wolno. Każdy krok
przybliżał go do chwili, której się lękał. W miejscu, w
którym powinien być tatuaż w kształcie rombu, piekła
go skóra. Przynajmniej nie obnosił się już z tym
kłamstwem.
Wiedział, że jeśli kiedykolwiek zamierza uczynić to
życie innym od pełnej błędów przeszłości, musi stawić
czoło strasznym rzeczom, które zrobił.
Tysiące lat później, po drugiej stronie wszechświata,
wszędzie wokół niego żyli członkowie rodu Atrydów:
Paul, lady Jessika, Duncan Idaho, Thufir Hawat. Nie
wskrzeszono przynajmniej księcia Leto. Jeszcze nie.
Nie sądził, by mógł spojrzeć w oczy człowiekowi,
którego zdradził.
Wystarczająco ciężko będzie mu spojrzeć w oczy
lady Jessice.
Idąc w zamyśleniu do jej kajuty, Yueh usłyszał przed
sobą głosy - chichoczącego dziecka i ganiącej je
kobiety. Nagle z jednych drzwi wypadła Alia i
wskoczyła w inne. Za nią przebiegła łajająca ją
opiekunka. Dwuletnia Alia była nad wiek rozwinięta, z
odrobiną geniuszu, którym odznaczała się jej
poprzedniczka. Przesiąknięcie przyprawą w kadzi
aksolotlowej nieco ją zmieniło, ale nie posiadała
kompletnych Innych Wspomnień pierwszej Alii.
Opiekunka weszła za nią i zamknęła za sobą drzwi.
Żadna z nich nawet nie spojrzała na Yuego.
Alia była ostatnią z gholi. Po strasznym mordzie na
trzech kadziach i nienarodzonych dzieciach program
wstrzymano.
„Przynajmniej tej zbrodni nie mam na sumieniu" -
pomyślał Yueh.
Ale Bene Gesserit niebawem wznowią program.
Dyskutowały już o tym, czyje komórki wszczepić
nowym kadziom aksolotlowym. Irulany? Samego
Imperatora Szaddama? Hrabiego Fenringa... a może
kogoś jeszcze gorszego? Yueh zadrżał na myśl o tym.
Bał się, że czarownice wykroczyły poza prawdziwą
potrzebę i bawią się teraz żywotami, pozwalając, by
piekielna ciekawość przemogła ostrożność.
Zatrzymał się przed kabiną Jessiki, przygotowując się
na to spotkanie.
„Stawię czoło mojemu strachowi" - pomyślał. Czy
nie był to fragment Litanii tak często cytowanej przez
czarownice?
W obecnych wcieleniach Jessika i Yueh zbliżyli się
do siebie na tyle, że mogli się uważać za przyjaciół, ale
odkąd znowu stał się doktorem Wellingtonem Yuehem,
wszystko się zmieniło.
„Teraz mam drugą szansę - myślał. - Ale moja droga
do odkupienia jest długa i bardzo stroma".
Na jego sygnał Jessika otworzyła drzwi.
- O, witaj, Wellington. Czytałam właśnie z wnukiem
holoksiążkę o młodych latach Paula, jeden z tych
tomów, które cały czas pisała księżna Irulana.
Zaprosiła go do środka, gdzie na pokrytej wykładziną
podłodze siedział ze skrzyżowanymi nogami Leto II.
Chłopiec był samotnikiem, chociaż często spędzał czas
ze swoją „babką".
Yueh drgnął nerwowo, kiedy zamknęła drzwi za
nimi, jakby chciała przypieczętować jego los i zapobiec
ucieczce. Miał spuszczony wzrok.
- Pragnę cię przeprosić, moja pani, chociaż wiem, że
nigdy mi nie wybaczysz - rzekł, westchnąwszy głęboko.
Jessika położyła dłoń na jego ramieniu.
- Już przez to przeszliśmy - powiedziała. - Nie
możesz się obwiniać o coś, co się stało tak dawno temu.
To nie byłeś naprawdę ty.
- Owszem, to byłem ja, ponieważ pamiętam to
wszystko teraz! My, ghole, zostaliśmy stworzeni w
jednym celu i musimy się pogodzić z tego
konsekwencjami.
Jessika spojrzała na niego ze zniecierpliwieniem.
- Wszyscy wiemy, co zrobiłeś, Wellington. Już
dawno pogodziłam się z tym i wybaczyłam ci.
- Ale czy zrobisz to ponownie, kiedy sobie
p r z y p o m n i s z? Pewnego dnia te krypty w twoim
umyśle, te straszne stare rany, zostaną otworzone.
Musimy się zmierzyć z winami, które zostawili nam
nasi poprzednicy, bo inaczej strawi nas to, czego nie
zrobiliśmy.
- To niezbadane terytorium dla nas wszystkich, ale
podejrzewam, że każde z nas ma mnóstwo grzechów do
odpokutowania.
Starała się go pocieszyć, ale nie uważał, że na to
zasługuje.
Leto przerwał przeglądanie holoksiążki i podniósł
głowę. Jego oczy błyszczały niesamowitą inteligencją.
- Ja wezmę odpowiedzialność tylko za to, co zrobię w
tym życiu - oświadczył.
Jessika wyciągnęła rękę i łagodnie dotknęła twarzy
Yuego.
- Nie jestem w stanie zrozumieć, przez co
przeszedłeś, przez co wciąż przechodzisz - powiedziała.
- Przypuszczam, że niedługo się tego dowiem. Ale
powinieneś myśleć o tym, jaki chciałbyś być, a nie o
tym, jaki boisz się być.
W jej ustach zabrzmiało to tak prosto, ale mimo jej
starań został wcześniej skrzywiony.
- A jeśli również w tym życiu zrobię coś złego?
Jej twarz stwardniała.
- Wtedy nikt nie będzie mógł ci pomóc.
Myślisz, że masz otwarte oczy, ale nie
widzisz.
- napomnienie Rene Gesserit
O czarną rafę rozbijały się fale, zraszając brzeg
mgiełką drobnych kropel. Matka Dowodząca Murbella
stała z uważaną niegdyś za zhańbioną siostrą na brzegu
zatoczki, przyglądając się dokazującym Fibianom.
Ziemno-wodne stworzenia o gładkiej skórze i
opływowych kształtach nurkowały pod czesaczami i
wynurzały się za nimi, rozbryzgując wodę.
- Cieszą się świeżo uzyskaną wolnością - powiedziała
Corysta.
„Jak delfiny w starożytnych czasach na Ziemi" -
pomyślała Murbella, podziwiając ich kształty.
Ludzkie... a jednak tak bardzo odmienne.
- Wolałabym oglądać ich przy zbieraniu kojotytów. -
Obróciła twarz w stronę, skąd wiał przesiąknięty
zapachem soli wiatr. Na niebie zbierały się szare
chmury, ale nadal było ciepło. - Przez tę wojnę mamy
takie długi, że wprost zwalają z nóg. Przekroczyłyśmy
limit kredytu, a niektórzy nasi dostawcy nie przyjmą
niczego poza twardą walutą, taką jak kojotyty.
Przez wiele miesięcy po opuszczeniu Oculiata Matka
Dowodząca podróżowała z planety na planetę, badając
systemy obronne ludzkości. Rządzący tam królowie,
prezydenci i watażkowie, zdając sobie sprawę z
zagrożenia, dodawali do jednostek budowanych przez
Gildię na Węźle wyposażone własnym sumptem statki
wojenne. Wszystkie rządy i skupiska sprzymierzonych
światów próbowały wynaleźć albo uzyskać nową broń,
której mogłyby użyć przeciw wrogowi z zewnątrz, ale
na razie nic nie okazało się skuteczne. Ixanie wciąż
testowali unicestwiacze, których produkcja okazała się
trudniejsza, niż się spodziewano. Murbella nadal żądała
od nich bardziej wytężonej pracy, większego nakładu sił
i poświęcenia.
A wojna trwała. Rozprzestrzeniały się zarazy. Floty
maszyn niszczyły każdy zamieszkany przez ludzi świat,
który napotkały na swojej drodze. Tuż przy granicy
strefy, w której toczyły się poważniejsze walki, trzy
kolejne Szieny usiłowały zmobilizować znajdujących
się między młotem a kowadłem ludzi, ale bez
powodzenia. Odkąd Omnius ruszył do marszu przez
przestrzeń kosmiczną, Murbella nie mogła się
pochwalić ani jednym oczywistym zwycięstwem.
W chwilach największego przygnębienia wydawało
jej się, że ma marne szanse, a przeszkody są nie do
pokonania. Przed tysiącami lat w podobnej sytuacji
znaleźli się wojownicy Dżihadu Butleriańskiego i
ludzkość zwyciężyła tylko dlatego, że zgodziła się na
przerażające koszty. Użyła broni jądrowej, która
zniszczyła nie tylko myślące maszyny, ale również
miliardy zniewolonych przez nie ludzi. To pyrrusowe
zwycięstwo wycisnęło trwałe piętno na ludzkiej duszy.
I oto teraz, mimo tak wielkiego poświęcenia, Omnius
wrócił jak trujący chwast, którego korzeni nigdy nie
udało się wyplenić. Sądząc z szybkości posuwania się
myślących maszyn, za rok, najdalej dwa, ludzie będą
zmuszeni stanąć do ostatecznej rozgrywki.
Kiedy ixańscy przemysłowcy dostarczą w końcu
unicestwiacze, na które od tak dawna czekała, siły
zbrojne wszystkich planet utworzą w kosmosie
nieprzekraczalną granicę. Nie mogła się tego doczekać.
- Przez ostatnie dwa lata nasze dostawy kojotytów
wzrastają z miesiąca na miesiąc. - Mówiąc to, Corysta
nie odrywała oczu od figlujących w morzu istot. -
Odkąd przestały ich torturować Dostojne Matrony,
Fibianie stali się wydajniejsi. I nigdy wcześniej tak się
nie bawili. Teraz uważają morza Buzzella za ojczyznę,
nie za więzienie.
Corysta, była piastunka, zesłana tutaj za zbrodnię,
jaką było zatrzymanie przy sobie własnego dziecka,
stała się życzliwą nadzorczynią zbieraczy kojotytów.
Doglądała sortowania, czyszczenia i pakowania
mieniących się jak perły kamieni szlachetnych, które
regularnie dostarczano pośrednikom z KHOAM.
- Mimo to potrzebujemy więcej kojotytów.
- Porozmawiam z Fibianami, Matko Dowodząca.
Wyjaśnię im, że mamy wielkie potrzeby, że zbliża się
wróg z zewnątrz. Dla mnie będą ciężej pracować. - Co
dziwne, uśmiech Corysty był dla Murbelli nie do
odczytania. - Poproszę o to jak o przysługę.
- I to podziała?
Siostra wzruszyła ramionami. Fibianie wyskakiwali
wysoko w powietrze, po czym nurkowali, a Corysta,
śmiejąc się, machała do nich. Najwyraźniej wiedzieli, że
im się przygląda. Woda lśniła w promieniach słońca.
Czy Fibianie urządzali szczególny pokaz?
Nagle z głębin w pobliżu pluskających się istot
wyłonił się duży, wężowaty kształt. Nad powierzchnię
uniósł się bezoki łeb. W okrągłym pysku błysnęły
krystaliczne zęby. Łeb obracał się, szukając łupu,
obrzeżone płetwami skrzela, niczym u węża morskiego
ze starożytnych legend, wyczuwały wibracje.
Murbelli zaparło dech. Ku jej zdumieniu stworzenie
to przypominało czerwia pustyni z Rakis, choć miało
zaledwie około dziesięciu metrów długości i narządy,
które umożliwiały mu życie w wodzie. Niemożliwe!
Czerw morski?
Corysta zbiegła jak szalona po skałach do wody.
Fibianie zauważyli już potwora i starali się odpłynąć.
Czerw rzucił się w ich stronę, wzbijając mgiełkę kropel,
w których lśniły jego zielonkawe pierścienie.
Pojawiły się jeszcze dwa długie potwory o wijących
się ciałach i krążyły wokół Fibian. Wodni ludzie zbili
się w gromadę, tworząc szyk obronny. Jeden z nich,
mężczyzna z blizną na czole, wyciągnął szeroki nóż o
płaskim ostrzu używany do zbierania cholister na dnie
oceanu. Pozostali dzierżyli własną broń, śmieszną w
starciu z wężem morskim.
Brodząc po kolana w wodzie, Corysta pośliznęła się
na obrośniętych algami skalach. Murbella pobiegła za
nią, nie spuszczając wzroku z tego, co zobaczyła w
wodzie.
- Co to za stworzenia? - krzyknęła.
- Potwory! Nigdy wcześniej ich nie widziałam.
Fibianin z blizną wydał donośny, wibrujący okrzyk i
głośno plasnął dłonią o połączonych błoną pławną
palcach. Gromadka wodnych ludzi rozprysnęła się na
wszystkie strony jak przestraszona ławica ryb. Kilku
zanurkowało, reszta popłynęła przez fale.
Chociaż czerwie nie miały oczu, wiedziały, gdzie są
Fibianie. Błyskawicznie puściły się za nimi, goniąc ich
ku skalistemu brzegowi. Murbella i Corysta patrzyły,
jak największy czerw rzuca się na jednego z Fibian i
połyka go. Pozostałe czerwie atakowały niczym głodne
rekiny.
Murbella chwyciła Corystę za ramię, powstrzymując
ją przed popłynięciem w spienioną toń. Były bezradne.
- Moje Morskie Dziecko - jęknęła Corysta.
Żerujące czerwie morskie burzyły i rozbryzgiwały
wodę. O nogi Murbelli uderzyły krwawe fale.
Wyciągnęła szlochającą Corystę na brzeg.
Planeta nie jest po prostu obiektem badań. Jest
raczej narzędziem, może nawet orężem, za
pomocą którego możemy odcisnąć swoje
piętno na galaktyce.
- Liet-Kynes, pierwowzór
Kiedy Stilgar i Liet-Kynes odzyskali wspomnienia,
stali się ekspertami od recyklingu, maksymalnie
wykorzystując ograniczone zasoby statku
pozaprzestrzennego. Układy podtrzymywania życia na
Itace zostały zaprojektowane podczas Rozproszenia
przez geniuszy, potomków tych, którzy przetrwali
straszne Czasy Głodu. Bardzo wydajna technologia
mogła długo służyć pasażerom i załodze, nawet przy
zwiększaniu się ich populacji, ale nie w obliczu
celowego sabotażu.
Wysoki i szczupły Stilgar, o ciele młodzieńca, ale
dojrzałych oczach naiba, wyglądał na gotowego do
wyruszenia w podróż na pustynię. Z Lietem-Kynesem
połączyły go na początku wspólne zainteresowania, a
ostatnio - obudzona przeszłość. Liet nie chciał
rozmawiać o kryzysie, dzięki któremu Sziena
przełamała barierę odgradzającą go od wspomnień z
minionego życia; była to sprawa zbyt prywatna, by ją
poruszać nawet z przyjaciółmi.
Co do Stilgara, to nie mógł zapomnieć o tym, co
zrobiły mu czarownice. Był do szpiku kości
człowiekiem pustyni z Arrakis. Pod okiem naczelnej
opiekunki Garimi czytał swoją historię - najpierw
młodego wojownika walczącego z Harkonnenami,
później naiba i na koniec stronnika Muad'Diba. Ale by
wyzwolić napływ wspomnień, siostry musiały go
p o d t o p i ć.
Przy napełnionym wodą zbiorniku Sziena i Garimi
zacisnęły więzy na jego kostkach. Stilgar walczył, ale
nie mógł się równać z czarownicami.
- Co zrobiłem? - zapytał. - Dlaczego mnie tak
traktujecie?
- Odnajdź swoją przeszłość - odparła Sziena - albo
umrzyj.
- Bez wspomnień jesteś bezużyteczny i lepiej będzie,
jeśli utoniesz - rzekła Garimi.
A potem wrzuciły go do zbiornika.
Nie mogąc się wyswobodzić, Stilgar szybko się
pogrążył. Z całych sił starał się wypłynąć, ale wszędzie
była woda, bardziej przytłaczająca niż najgęściejsza
chmura pyłu. Widział tylko niewyraźne, drgające
kształty obu kobiet w górze. Żadna nie wyciągnęła ręki,
by mu pomóc.
Jego płuca rozpaczliwie domagały się powietrza,
oczy przesłoniła ciemność. Szarpał się i rzucał, ale z
każdą sekundą był coraz słabszy. Chciał - m u s i a ł -
krzyknąć, ale nie mógł złapać tchu. Z otwartych ust
wydobywały się bąble. Kiedy nie był już w stanie tego
znieść, wziął głęboki łyk, zalewając drogi oddechowe.
Nie widział możliwości wydobycia się ze zbiornika... i
nagle nie był to już zbiornik, lecz szeroka i głęboka
rzeka na jednej z planet, na której walczył w Dżihadzie
Muad'Diba. Maszerował z regimentem kaladańskich
żołnierzy i musieli się przeprawić. Rzeka była głębsza,
niż ktokolwiek się spodziewał, i wszyscy poszli pod
wodę. Jego towarzysze, urodzeni pływacy, nic sobie z
tego nie robili, a nawet śmiali się, sunąc do brzegu, ale
Stilgara nurt wciągnął pod powierzchnię. Wyciągał
ręce, usiłując się wydostać. Zachłysnął się też wodą i
omal nie utonął...
W końcu Sziena wydobyła go ze zbiornika i zrobiła
mu sztuczne oddychanie. Pełna dezaprobaty lekarka
Akademii Suka zbeształa ją i Garimi, po czym ocuciła
młodego gholę. Przekręciły go na brzuch i zwymiotował
wodę. Z trudem podźwignął się na kolana.
Kiedy zwrócił na Szienę gniewne spojrzenie, był już
kimś więcej niż jedenastoletnim chłopcem. Był naibem
Stilgarem.
Kiedy później zobaczył przebudzonego również
Lieta, bał się zapytać, jaką straszną próbę musiał przejść
przyjaciel...
Teraz zmierzali do wielkiej ładowni, by - jak to już
wielokrotnie robili - zobaczyć czerwie. Położony
wysoko pokój obserwacyjny był, zwłaszcza obecnie,
jednym z ich ulubionym miejsc. Ogromne czerwie
budziły w nich silne atawistyczne uczucia.
Kiedy się zbliżyli, Stilgar wciągnął podnoszący na
duchu zapach ciepłego, suchego powietrza zmieszany z
charakterystyczną wonią czerwi i cynamonu.
Uśmiechnął się z nostalgią, ale po chwili zrobił
marsową minę.
- Nie powinno tu tak pachnieć - powiedział.
Liet zrównał z nim krok.
- To środowisko musi być starannie kontrolowane -
rzekł. - Jeśli zamknięcia są rozszczelnione, może się tu
dostać wilgoć.
Jeszcze jedna awaria, po tylu innych.
Wbiegłszy do pomieszczenia z aparaturą, zastali tam
młodego Thufira Hawata, który nadzorował naprawę.
Dwie Bene Gesserit i Levi, jeden z Żydów, wymieniali
tafle plazu. Wokół okien, wysoko nad wypełnioną
piaskiem ładownią, nakładali grube warstwy środka
uszczelniającego. Thufir miał gniewną minę.
Stilgar ruszył groźnie naprzód. Zadanie
monitorowania czerwi i systemów recyrkulacji było
zastrzeżone dla niego i Lieta.
- Co tutaj robisz, Hawat? - zapytał.
Thufir okazał zdziwienie zimnym, oskarżycielskim
tonem Fremena.
- Ktoś oblał zamki kwasem - odparł. - Żrąca
substancja zniszczyła nie tylko uszczelniacz, ale
również część plazu i płyt ściennych.
- Załataliśmy to w porę - rzekł Levi. - Znaleźliśmy
też urządzenie zegarowe, które opróżniłoby jeden z
naszych zbiorników wody i zalało ładownię.
Stilgar zatrząsł się z gniewu.
- To by zabiło czerwie!
- Sprawdziłem te systemy zaledwie dwa dni temu -
oznajmił Liet. - To nie jest zwykła awaria.
- Nie - zgodził się Thufir. - Sabotażysta znowu wziął
się do dzieła.
Podczas gdy Stilgar przebiegał podejrzliwym
wzrokiem po zebranych, Liet pospieszył do konsol
instrumentów, by sprawdzić stan pustynnego
środowiska.
- Wydaje się, że nie ma żadnych trwałych szkód -
zakomunikował. - Odczyty pozostają w zakresie
warunków tolerowanych przez te stworzenia. Płuczki
powinny wkrótce doprowadzić powietrze do
pożądanego poziomu.
Stilgar zbadał ze szczególną uwagą nowe uszczelki i
stwierdził, że są odpowiednie. Wymienili z Lietem
spojrzenia mówiące, że powinni odnosić się
podejrzliwie do wszystkich na pokładzie.
„Do wszystkich oprócz nas obu" - doszedł do
wniosku Stilgar.
Dawno temu, kiedy on i Liet się poznali, przeżyli
wspólnie wiele przygód, walcząc z nikczemnymi
Harkonnenami. Podobnie jak jego ojciec, Liet prowadził
podwójne życie, roztaczając przed ludźmi pustyni
wspaniałe wizje, a jednocześnie działając jako
imperialny planetolog i Sędzia Zmiany. Liet był też
ojcem Chani. Mimo że ghola fremeńskiej dziewczyny
jeszcze go nie pamiętała, patrzył na nią z dziwną, dawną
miłością.
Zaniepokojony ostrą wonią kwasu i uszczelniacza,
Stilgar odwrócił się z ponurą miną od okna
obserwacyjnego.
- Od tej pory będę tutaj spał - oznajmił. - Dopóki
oddycham, nie pozwolę, by Szej-hulud zginął.
- Pracuję z baszarem. Musi być jakiś ślad, trzeba go
tylko znaleźć. Środek żrący został zabrany z
zabezpieczonych magazynów, mogą więc tam być
odciski palców albo ślady genetyczne. - Usta Thufira
nie były czerwone jak po safo, włosy nieprzyprószone
siwizną, oczy nieznużone wiekiem i przeżyciami, jak na
słynnych starych obrazach. - Być może kamery
uchwyciły, jak sabotażysta wkrada się na pokład
obserwacyjny. Kiedy go złapię, wszyscy będziemy
mogli spokojnie odpocząć.
- Nie - rzekł Stilgar. - Nawet wtedy nie opuszczę
gardy.
*
Przez ogromny statek przetaczała się kolejna fala
aktów sabotażu, do których dochodziło w różny sposób
i w przypadkowo - jak się wydawało - wybieranych
miejscach, doprowadzając wszystkich na skraj
wyczerpania nerwowego. Bene Gesserit zachowywały
czujność i ostrożność, natomiast rabbi prawił rosnącej
rzeszy zwolenników kazania o czających się wśród nich
szpiegach i mordercach.
Duncan studiował odczyty i snuł przewidywania.
Znowu zastanawiał się, czy jednemu lub kilku
maskaradnikom występującym pod przykrywką
Przewodników nie udało się przeżyć zderzenia z Itaką i
czy nie przebywają nadal na pokładzie. Gdzie mógł się
ukrywać sabotażysta? Po latach poszukiwań Duncanowi
i Tegowi zabrakło już pomysłów. Jak wrogowi udawało
się unikać kamer, przesłuchań prowadzonych przez
Prawdomówczynie i energicznego przetrząsania statku
pozaprzestrzennego? Podczas kilku podejrzanych
incydentów widziano wprawdzie zamazaną postać
poruszającą się po obszarach, do których wstęp był
ograniczony, ale mimo zwiększenia rozdzielczości
obrazów nie udało się rozpoznać jej twarzy.
Sabotażysta najwyraźniej dokładnie wiedział, gdzie i
kiedy może uderzyć. Niekończący się ciąg drobnych
awarii i wypadków, z których każdy dawał się
pasażerom we znaki, doprowadzał ich do wyczerpania.
Kamery wykryły raz - jak się wydawało - człowieka
poruszającego się ukradkiem w korytarzu obok zespołu
płuczek i urządzeń wymuszających cyrkulację
powietrza. Postać ta, w ciemnym ubraniu i ciasno
przylegającym do głowy kapturze, który zakrywał
większą część twarzy, trzymała długi, srebrzysty nóż
oraz łom i szła pochylona do przodu, stawiając opór
silnemu strumieniowi powietrza. A potem, niczym ciecz
przelewająca się za róg, wśliznęła się do głównej
komory recyrkulacyjnej, w której ogromne wiatraki
wtłaczały powietrze do systemu arterii statku
pozaprzestrzennego, przepychając je przez grube
kurtyny zbitych włókien pokryte biożelem usuwającym
zanieczyszczenia.
W nagłym przypływie wściekłości niemożliwy do
zidentyfikowania sabotażysta zaczął siec porowate maty
filtracyjne, wycinając je z ram i pozbawiając zdolności
oczyszczania powietrza. Dokonawszy spustoszenia,
sabotażysta odwrócił się i rzucił do ucieczki. Żadna
kamera nie pokazała jego twarzy; nie było nawet jasne,
czy jest to mężczyzna czy kobieta. Sabotażysta zniknął
w wyjącym strumieniu odświeżonego powietrza, zanim
w rejon ten zdążył dotrzeć personel zajmujący się
bezpieczeństwem statku.
Duncan nie musiał nawet wyszeptać oczywistej
odpowiedzi. M a s k a r a d n i k. Przestudiował
wszystkie akta statków pilotowanych przez
Przewodników, odnotowując, w których miejscach
przebiły się przez kadłub Itaki, jak stwierdzono śmierć
tych kamikaze i pozbyto się ich ciał. Jeden ze
zmiennokształtnych musiał się wydostać z płonącego
wraku.
Co gorsza, mogło ich być więcej.
Powietrze pachniało wilgocią i rynsztokiem, jakby
woń wodorostów mieszała się w nim ze smrodem
ścieków. Duncan stał na oślizłym pomoście nad jednym
z największych zbiorników alg. Cała kadź umierała.
Z a t r u t a.
Stojąc obok niego i ściskając poręcz dłonią o
zbielałych kłykciach, Teg patrzył ze zmarszczonym
czołem na bloczek z danymi.
- Metale ciężkie, silne toksyny, cała lista związków
chemicznych, których nie mogą strawić nawet te algi -
powiedział.
Zaczerpnął dłonią bogatej niegdyś w składniki
odżywcze zielonej substancji. Teraz była brązowawa i
rozkładała się.
- Sabotażysta stara się zniszczyć nasze źródło
pożywienia - rzekł Duncan.
- A także powietrze.
- Po co? Wygląda na to, że chce nas zabić.
- Albo po prostu chce, byśmy się stali bezradni.
Duncan patrzył chmurnie na kadź, czując złość.
- Weź ekipy do opróżnienia i oczyszczenia tego
zbiornika - zwrócił się do Tega. - Jak najszybciej je
odkaźcie. Potem zbierzcie z innych zbiorników materiał
początkowy do użyźnienia biomasy. Musimy ją
ustabilizować, zanim nawali coś innego.
*
Duncan był na mostku nawigacyjnym, kiedy zdarzyło
się następne nieszczęście. Przez lata pasażerowie
nauczyli się ignorować słabe wibracje powodowane
ruchem statku pozaprzestrzennego. Teraz jednak nagłe
szarpnięcie i oczywiste zboczenie z kursu prawie
wyrzuciły go z fotela.
Wezwał Tega i Thufira, a potem przeszedł nad
sterami i lustrował przestrzeń wokół nich. Bał się, że
mogli wpaść na kawałek gruzu kosmicznego albo
dostać się w jakąś anomalię grawitacyjną, ale nie
zobaczył niczego, w co mogli uderzyć, żadnej
przeszkody. Itaka bez wątpienia schodziła z kursu,
Duncan zaś starał się ustabilizować jej lot,
wykorzystując liczne mniejsze silniki rozmieszczone
wokół kadłuba. Spowolniło to obracanie się statku, ale
nie zatrzymało go.
Kiedy ogromna jednostka mimo wszystko nadal się
okręcała, zobaczył wydobywającą się z rufy skrzącą się,
srebrzystą smugę. Opróżniony został - celowo - jeden z
trzech głównych zbiorników wody statku
pozaprzestrzennego. Wielki strumień wody trysnął z
taką siłą, że zepchnął Itakę z kursu. Uwolniona ciecz
doprowadziła do przesunięcia się balastu statku i
wprawiła go w ruch okrężny. Utrata pędu kątowego
pogarszała ich sytuację, w miarę jak woda wylewała się,
ciągnąc się za jednostką niczym ogon komety. Zapasy
statku!
Manewrując gorączkowo urządzeniami, Duncan
przełączył luk na ręczne sterowanie. Modlił się przy
tym, by się okazało, że tajemniczy sabotażysta otworzył
tylko drzwi, a nie że użył jednej z min zamkniętych w
zbrojowni.
Teg wpadł na mostek akurat w chwili, kiedy
Duncanowi udało się zamknąć drzwi zbiornika i
powstrzymać wypływ. Baszar pochylił się nad ekranami
z niepokojem na młodej twarzy.
- To była ilość, która wystarczyłaby nam na rok! -
krzyknął. Jego szare oczy przeskakiwały nerwowo z
monitora na monitor.
Chodząc w tę i z powrotem po pokładzie, Duncan
patrzył na mglisty obłok rozproszonej wody.
- Część możemy odzyskać - stwierdził. - Zgarnijcie ją
w postaci lodu, a kiedy wyrównam lot...
Ale gdy patrzył na rozszerzającą się na tle gwiazd
plamę utraconej wody, zobaczył inne linie - mieniące
się wieloma kolorami nici, które krzyżowały się i
ogarniały statek jak pajęczyna. Sieć wroga! Znowu była
tak jasna, że zobaczył ją również Teg.
- Niech to szlag! - zaklął Duncan. - Nie teraz!
Rzuciwszy się na fotel pilota, uruchomił silniki
Holtzmana. Sabotażysta czy sabotażyści mogli je tak
ustawić, by eksplodowały, ale nie miał wyboru. Zmusił
tajemnicze maszyny, by zagięły przestrzeń, nim zdążył
pomyśleć o tym, jaki wybrać kurs. Statek
pozaprzestrzenny, nadal wirując wokół swojej osi,
skoczył w inne miejsce.
Ocaleli.
Już po wszystkim Duncan spojrzał na Tega i
westchnął.
- I tak zdołalibyśmy odzyskać niewiele wody -
powiedział.
Nawet wysokiej klasy systemy recyklingu
zainstalowane na statku miały granice wydajności, a
teraz działania sabotażysty zmusiły ich do
sformułowania nieodpartego wniosku. Po wielu latach
ciągłej ucieczki trzeba było uzupełnić zasoby Itaki, gdy
tylko uda im się znaleźć planetę, która mogłaby je
zapewnić. Nie było to łatwe w ogromnej galaktyce, w
której układy gwiezdne dzieliły olbrzymie odległości.
Przez wiele lat nie znaleźli odpowiedniego miejsca. Od
czasu, gdy natknęli się na planetę Przewodników.
Ale Duncan wiedział, że nie będzie to jedyny
problem. Kiedy bowiem znajdą takie miejsce, będą
musieli się ujawnić. Znowu.
Synchronia jest czymś więcej niż maszyną,
czymś więcej niż metropolią. Jest
przedłużeniem samego wszechumysłu. Stale
się zmienia i przekształca w różne układy.
Najpierw byłem przekonany, że ten efekt ma
służyć obronie, ale wydaje się, że działa tu
inna siła - zadziwiająca iskra twórcza. Te
maszyny są niezwykle dziwne.
- ghola barona Vladimira Harkonnena
Rozciągająca się przed nimi metropolia emanowała
przemysłowym i - rzec można - metalicznym pięknem
ostrych kątów i gładkich krzywizn oraz ogromem
energii przejawiającej się w ruchach i lśnieniu
tworzących ją konstrukcji, które obracały się jak w
doskonale wykonanym zegarku. Kanciaste budowle i
wieże bez okien pokrywały każdy metr kwadratowy
powierzchni. Baron nie widział ani śladu odrażającej
zieleni, żadnych kwiatów w krzykliwych kolorach,
żadnych ogrodów ani jednej gałązki, liścia lub źdźbła
trawy.
Synchronia była tętniącym życiem symbolem
produktywności, a także potencjalnym źródłem zysków
i władzy politycznej, gdyby myślące maszyny
kiedykolwiek zaczęły zwracać uwagę na takie rzeczy.
Może Vladimir Harkonnen pokaże Omniusowi, jak to
się robi.
Po długiej podróży z Kaladanu baron i Paolo
pojechali rodzajem tramwaju do stale zmieniającego
kształt centrum miasta. Ghola Atrydy patrzył przez
wypukłe okna pojazdu szeroko otwartymi oczami i
chłonął widoki. Tłoczyli się w tramwaju z eskortą
ośmiu maskaradników. Baron nigdy nie był w stanie
zrozumieć, jakie związki łączyły zmiennokształtnych z
Omniusem i nowym Zsynchronizowanym Imperium.
Wagon mknął niewidzialnym torem wysoko nad ziemią,
przelatując ze świstem jak pocisk między ruchomymi
budowlami.
Kiedy wjechali w głąb miasta, ogromne gmachy to
wznosiły się, to opadały niczym tłoki, to znów
przesuwały na bok, grożąc zmiażdżeniem mknącego
tramwaju. Baron zauważył, że gdy żywe - wydawało się
- budynki chwiały się niczym wodorosty, maskaradnicy
poruszali się w ich rytm z łagodnymi uśmiechami na
trupich twarzach, jakby byli częścią wyreżyserowanego
przedstawienia.
Prześlizgując się jak igła przez labirynt otworów,
tramwaj pędził ku ogromnej wieży wyrastającej z
centrum miasta jak kolec, który przebił się na
powierzchnię z podziemnego świata. W końcu pojazd
zatrzymał się ze szczękiem na spektakularnym placu
centralnym.
Niecierpliwiąc się, by jak najszybciej zobaczyć
otoczenie, Paolo przepchnął się do drzwi. Mimo
niepewności i strachu, który ściskał mu żołądek, baron
podziwiał liczne ogniska płonące w geometrycznie
ustalonych punktach wokół wieży. W każdym z nich
znajdował się człowiek przywiązany jak męczennik do
słupa. Widocznie podczas podbijania jednego świata po
drugim flota myślących maszyn brała jeńców jako
obiekty eksperymentalne. Ta ekstrawagancja zapierała
mu dech. Maszyny wykazywały się ogromnymi
możliwościami, a nawet osobliwą wyobraźnią.
Pomyślał o potężnej flocie maszyn metodycznie
wdzierającej się coraz głębiej na zasiedlone przez ludzi
terytorium. Z wyjaśnień Khrone'a, wynikało, że Omnius
wierzył, iż kiedy maszyny dostaną w końcu swojego
Kwisatz Haderach, spełni się mechaniczna
przepowiednia i jego klęska będzie niemożliwa. Baron
uznał, że postrzeganie przez myślące maszyny
wszystkiego jako prawdy absolutnej jest zabawne. Po
piętnastu tysiącach lat powinny lepiej znać
rzeczywistość.
Paolo dał się unieść megalomańskiej trąbie
powietrznej. Zadaniem barona było podsycać te
złudzenia, ale zawsze pamiętał, że sam jest w
niebezpiecznym położeniu i musi zachować rozsądek
oraz ostrość widzenia. Niepewny, czy czeka go chwała,
czy nędzna śmierć, co rusz przypominał sobie, iż jest
tylko katalizatorem Paola.
„Jestem zaiste drugorzędną postacią!" - pomyślał.
Rozmyślania przerwała mu Alia, wyłaniając się z
zakątka jego umysłu i twierdząc z uporem, że maszyny
pozbędą się go, gdy tylko wykona zadanie, dla którego
został wskrzeszony. Kiedy zaprotestował, wrzasnęła:
- Doprowadzisz do tego, że zostaniemy zabici,
dziadku! Pomyśl o swoim pierwszym życiu... nie zawsze
byłeś takim naiwnym głupcem!
Baron potrząsnął głową, pragnąc wyrzucić ją z
umysłu. Może jego dręczycielka była skutkiem guza
uciskającego jakiś ośrodek poznawczy w mózgu. Ten
złośliwy, mały Zły Duch był głęboko okopany w jego
głowie. Może mógłby go wyciąć jakiś robot chirurg...
Maskaradnicy poprowadzili go i jego młodego
wychowanka przez platformę i po schodach na plac.
Podekscytowany Paolo wybiegł naprzód i wykonał
taniec radości.
- To wszystko moje? Gdzie jest moja sala tronowa? -
Obejrzał się na barona. - Nie martw się, znajdę dla
ciebie miejsce na moim dworze. Byłeś dla mnie dobry.
Czyżby były to jakieś resztki atrydzkiego honoru?
Baron zmarszczył brwi.
Maskaradnicy popchnęli go do windy, pozwalając
Paolowi wsiąść samemu. Zamiast ruszyć na szczyt
wieży, jak spodziewał się baron, winda zaczęła
swobodnie opadać w trzewia piekła.
- Paolo - rzekł, stłumiwszy impuls, by wrzasnąć -
jeśli naprawdę jesteś Kwisatz Haderach, być może
powinieneś nauczyć się wykorzystywać swoje moce...
n a t y c h m i a s t.
Chłopiec wzruszył tylko ramionami, pokazując, że
niezbyt zdaje sobie sprawę z niebezpieczeństwa, w
jakim się znaleźli.
Kiedy winda łagodnie się zatrzymała, rozpłynęły się
jej ściany, ukazując wielkie podziemne pomieszczenie.
Podobnie jak na górze, nic tutaj nie pozostawało w
bezruchu. Obracające się ściany i klarplazowa podłoga
przyprawiały barona o zawrót głowy i dezorientowały,
jakby wraz z Paolem stał w krypcie przestrzeni
kosmicznej.
Podniosła się mgła i stężała w kształcie ogromnego
człowieka, przypominającej ducha, pozbawionej twarzy
postaci. Mglista zjawa, prawie dwukrotnie wyższa od
dorosłego mężczyzny, zatrzymała się przed nimi i
poruszyła rękami, wytwarzając wir lodowatego
powietrza, które miało zapach metalu i oleju. W jej
obliczu ukazała się para jarzących się oczu. Z ust
wydobył się głęboki głos.
- A więc to jest nasz Kwisatz Haderach.
Paolo podniósł brodę i z żarem wyrecytował to,
czego naliczył go baron.
- Będę tym, który jednocześnie widzi wszystkie
miejsca i wszystkie rzeczy, tym, którzy powiedzie
tłumy. Jestem skróceniem drogi, wybawcą, mesjaszem,
tym, o którym mówią niezliczone legendy.
- Jesteś charyzmatyczną indywidualnością, która
mnie fascynuje - popłynęły słowa z mgły. - Ludzie
przejawiają nieodparty przymus podążania za
atrakcyjnymi fizycznie, czarującymi przywódcami.
Odpowiednio okiełznany, możesz się dla nas stać
skutecznym i destrukcyjnym narzędziem. - Mglista
postać roześmiała się, ponownie wywołując zimny
powiew. Potem spojrzenie jej upiornych oczu skupiło
się na baronie. - Dopilnujesz, żeby ten chłopiec był
skory do współpracy.
- Oczywiście - odparł skwapliwie baron. - Jesteś
Omniusem?
- Mówię w imieniu wszechumysłu. - Mgła zapadła
się w sobie i przeistoczyła w lśniącą, metalową postać
robota z przylepionym do twarzy przesadnym, ale
groźnym uśmiechem. - Dla wygody nazywam siebie
Erazmem.
Ściany pomieszczenia przesunęły się jak w
kalejdoskopie, ukazując setki kanciastych robotów
bojowych stojących wokół nich niczym dziwne
chrząszcze. Ich metalowe oczy płonęły taką samą
wrogością.
- Być może teraz was przesłucham. A może później?
Wiesz, brak zdecydowania jest bardzo ludzką cechą.
Mamy tyle czasu, ile sobie zażyczymy. - Uśmiech na
platynowej twarzy robota zastygł. - Uwielbiam wasze
banały.
DWADZIEŚCIA
TRZY LATA PO
UCIECZCE Z
KAPITULARZA
Mimo niewiarygodnego rozwoju
umysłowego, który osiągnąłem jako
nawigator, nie mogę zapomnieć o nadziei,
starej emocji, która jest najważniejszą nicią
łączącą nas z resztą ludzkości.
- nawigator Edryk,
niepotwierdzona wiadomość dla
Wyroczni Czasu
Cztery specjalne statki Gildii przypominały kształtem
szerszenie, a ich opływowe kadłuby najeżone były
sensorami. Przemykały nad powierzchnią wód Buzzella.
Oczy skanerów skierowane były na fale, szukały oznak
ruchu. Waff spoglądał przez spryskane kroplami wody
plazowe okna jednostki dowódczej z nadzieją, że
dostrzeże czerwie morskie. Jego podniecenie było
wyraźne. Gdzieś tam, w dole, były czerwie. R o s ł y.
Wypuścił te stworzenia zaledwie przed rokiem i
sądząc z lawiny pogłosek, które docierały do Gildii,
świetnie się rozwijały. Żadna z czarownic Bene Gesserit
rezydujących na skalistych wyspach nie miała pojęcia,
skąd się wzięły te wężowate potwory. Teraz, myślał
Waff z dreszczykiem emocji, nadszedł czas, by zebrać
plon tego, co zasiał. Nie mógł się doczekać, kiedy je
zobaczy, kiedy się dowie, że jego święta misja dobiegła
końca.
Niebo było zaciągnięte chmurami, nad powierzchnią
morza unosiły się kłęby mgły. W regularnych odstępach
czasu ekipy przeszukujące opuszczały do wody
pulsatory. Wysyłane przez nie sygnały pozwolą
stworzyć mapę ruchów dużych mieszkańców głębin i
teoretycznie przywabią czerwie morskie tak, jak na
starej Rakis przyciągały niegdyś czerwie fremeńskie
dudniki. W kokpicie obok Waffa pięciu milczących
gildian śledziło wskazania aparatury, niżej zaś krążyły,
dotrzymując tempa szerszeniom, mniejsze platformy
łowieckie. Od czasu do czasu wracały sprawdzić
miejsca, w których zanurzono pulsatory.
Lewiatany z głębin, o których mówiły starożytne
święte teksty, były czymś więcej niż tylko karą
wymierzoną przez Boga powindah niewiernym.
Oznaczały one, że powrócił Prorok, Boży Wysłannik,
wskrzeszony z popiołów Rakis w przystosowanej do
nowych warunków postaci.
Pierwsze doniesienia o bestiach pojawiły się pół roku
po ich wypuszczeniu. Początkowo opowieści ziemno-
wodnych zbieraczy kojotytów spotykały się z
niedowierzaniem. Było tak do chwili, kiedy czerwie
morskie zaatakowały na oczach mieszkańców wysp.
Według relacji świadków - a Bene Gesserit były dobrze
wyszkolone w uważnym obserwowaniu - potwory
osiągnęły znacznie większe rozmiary, niż przewidywał
Waff. Zaprawdę, był to znak od Boga, że Tleilaxanin
dokonał błogosławionego dzieła!
Mając w bród pożywienia, czerwie nadal rosły i
mnożyły się. Najwyraźniej preferowały duże cholistery,
które wytwarzały kojotyty, gdyż wdzierały się do
prowadzonych przez Fibian hodowli. Wodni ludzie
zebrali się, by odpędzić morskie potwory, ale ich
wysiłki nic nie dały.
Waff uśmiechnął się. Oczywiście, że nic nie dały. Nie
można zmienić kursu wytyczonego przez Boga.
Rozzłoszczone czarownice urządziły polowanie.
Wiedzione przez pałających żądzą zemsty Fibian,
wypłynęły łodziami na otwarte morze. Błagały kapitułę,
by przysłała im broń do zabicia czerwi, ale teraz, gdy
siły wroga z zewnątrz atakowały setki kresowych
światów, a większość finansów nowego zgromadzenia
pochłaniały zakłady produkcyjne na Węźle i Ixie, ich
prośby pozostały niespełnione.
Bene Gesserit potrzebowały kojotytów na rozbudowę
i uzupełnianie armii, które w szybkim tempie niszczył
wróg, ale jeśli czerwie morskie zaczną wytwarzać to, na
co Waff miał nadzieję, będą cenniejsze niż jakiekolwiek
klejnoty. Wkrótce powstanie wiele źródeł przyprawy,
włącznie z jej nową, silniejszą postacią. Tleilaxanin
mógł przesiedlić te stworzenia na każdą oceaniczną
planetę, na której mogłyby się rozwijać bez potrzeby
zmieniania całego ekosystemu. Biorąc pod uwagę
monopol Bene Gesserit na melanż, z pewnością nie
ucieszy to zgromadzenia żeńskiego.
Pilot jednostki dowódczej zatoczył koło. Asystenci z
Gildii mieli wzrok utkwiony w monitorach.
- Zlokalizowaliśmy cienie poruszające się na różnych
głębokościach - powiedział jeden z nich. - Liczne.
Jesteśmy blisko.
Waff przeszedł na burtę statku i wpatrywał się z
przejęciem we wzburzone fale. Pulsatory kontynuowały
swój syreni śpiew, a obok statku śmigały platformy
łowieckie.
- Bądźcie gotowi do działania, jak tylko wykryjecie
czerwia - rzucił do załogi. - Chcę zobaczyć jednego.
Dajcie mi znak, gdy jakiegoś dostrzeżecie.
Zauważył w wodzie dwóch śliskoskórych Fibian,
którzy sprawiali wrażenie zaciekawionych pulsatorami i
ruchem w górze. Jeden z nich podniósł płetwiastą dłoń
w niezrozumiałym geście, kiedy przemknęły nad nim
szerszenie i platformy łowieckie.
- Wynurza się czerw - oznajmił gildianin. - Cel
namierzony.
Drobny Tleilaxanin popędził do kokpitu. W dole, w
wodzie, pojawił się długi, ciemny kształt, niczym
ogromny wieloryb.
- Musimy go złapać i zabić - powiedział Waff. - To
jedyny sposób, żeby zobaczyć, co ma w środku.
- Tak - rzekł gildianin.
Waff zwęził oczy. Nie był w stanie zrozumieć tych
ludzi. Czy ten tu zgadzał się z nim, czy tylko
przyjmował do wiadomości rozkaz? Tym razem jednak
nie obchodziło to Waffa.
Spojrzał na projekcję mapy i zorientował się, że
poszukiwania zawiodły ich w pobliże jednej z
zamieszkanych skalnych wysp. Kiedy potwierdzi się, że
wprowadzenie nowych czerwi na Buzzella się
powiodło, nie będzie już potrzeby dalszego
utrzymywania tego w tajemnicy. Czarownice nie będą
już mogły nic zrobić w sprawie czerwi ani wytwarzanej
przez nie przyprawy. Nie będą mogły zniweczyć jego
dzieła. Kiedy jego zespół schwyta jakiś okaz i upewni
się co do wyników eksperymentu, prawda wyjdzie na
jaw.
„Pokażemy czarownicom, co się kryje pod tymi
falami, i pozwolimy im wyciągnąć własne wnioski" -
pomyślał.
Statek dowódczy zwolnił. Jego silniki buczały. Gdy
lśniący czerw wynurzył się z fal, łowcy Waffa
wystrzelili z platform grad ponaddźwiękowych
harpunów. Ich zaopatrzone w wąsy ostrza wbiły się w
bestię, nim zdążyła zauważyć niebezpieczeństwo i się
zanurzyć. Czerw zwijał się i miotał, ale zadziory
harpunów, które utkwiły pod jego miękkimi
pierścieniami, nie puszczały. Waff poczuł radość, ale
również ukłucie wywołanego współczuciem bólu. Zza
statku dowódczego trzy pozostałe szerszenie również
wystrzeliły harpuny na linach z hiperwłókna.
- Nie uszkodźcie go za bardzo! - krzyknął Waff. Miał
wprawdzie zamiar i tak zabić czerwia - była to ofiara,
którą musiał złożyć w imię Proroka - ale gdyby jego
cielsko i narządy zostały poważnie okaleczone, sekcja
byłaby dużo trudniejsza.
Grupa szerszeni zawisła nad falami. Czerw nadal się
miotał, naprężając liny i szarpiąc nimi. Z jego cielska
sączył się mleczny płyn, rozpuszczając w wodzie,
zanim tleilaxański badacz zdążył polecić jednemu z
gildian, by pobrał próbki. Pozostałe czerwie krążyły
wokół walczącego pobratymca jak głodne rekiny.
Czerw miał dwadzieścia metrów długości; jak na tak
krótki czas, tempo przyrostu jego ciała było ogromne.
Waff był pod wrażeniem. Jeśli te stworzenia będą się
rozmnażały równie szybko, jak rosły, w oceanach
Buzzella będzie się wkrótce od nich roić! Tleilaxanin
nie pragnął niczego więcej.
Ranna bestia szybko się zmęczyła. Z buczeniem
przeciążonych silników jednostki Gildii zaczęły ciągnąć
stawiającego słaby opór czerwia w stronę najbliższej
rafy, którą ledwie było widać przez pasma mgły. Małe
platformy łowieckie powróciły do macierzystych
szerszeni i zacumowały w ich ciasnych ładowniach.
Wyspa ta była jednym z głównych ośrodków
wydobycia kojotytów. Znajdowały się na niej koszary
zgromadzenia żeńskiego, magazyny i zbudowany na
skrawku wyrównanego terenu port kosmiczny, który
mógł przyjmować małe statki.
„Niech czarownice to zobaczą!" - pomyślał Waff.
Lecąc w zwartym szyku, szerszenie doholowały
czerwia do brzegu. W wodzie pod jednostkami pojawiło
się co najmniej dwudziestu Fibian z włóczniami i
trójzębami. Jakby myśleli, że mogą stworzyć zagrożenie
dla tych olbrzymich stworzeń! Miotając przekleństwa i
groźby, zaatakowali oplątanego linami czerwia, dźgali
go i cięli.
Zirytowany tym Waff zwrócił się do gildian:
- Odgońcie ich!
Gildianie wystrzelili na chybił trafił kilka pocisków z
działek pokładowych dowódczego szerszenia, zabijając
dwóch Fibian. Pozostali dali nura pod powierzchnię.
Początkowo zostawili unoszące się na falach
zakrwawione ciała, ale wkrótce część z nich powróciła.
Kiedy próbowali zabrać martwych towarzyszy,
wynurzył się drugi czerw i pożarł zwłoki.
Warkot silników szerszeni przywabił do portu tłum
kobiet akurat w chwili, kiedy statki wciągały tam swój
łup. Ciemno odziane Bene Gesserit wyszły z koszar,
być może myśląc, że pojawili się przemytnicy albo
przedstawiciele KHOAM. Ostatnio z powodu szkód
wyrządzanych przez czerwie morskie większość
operacji wydobycia kojotytów zamarła. Stanowiska ich
sortowania i pakowania były ciche i opustoszałe.
Z piersią wezbraną dumą Waff zeskoczył z pochylni
na metalowo-kamienne nabrzeże, kiedy gildianie
wciągnęli pierścieniowate stworzenie na główną keję.
Jego wąski ogon zwisał do wody. Wyczerpany walką,
brocząc mleczną cieczą z ran od harpunów, czerw rzucił
się jeszcze raz i zdechł. Chociaż Waff pokonał go przy
pomocy sług, nadal nie mógł ochłonąć, że jest tak blisko
tego wspaniałego stworzenia.
Za palami falochronu pływało siedmiu
zaciekawionych Fibian. Mamrotali z lękiem i podziwem
świszczącymi i bulgoczącymi głosami.
Waff stanął w zwycięskiej pozie przed ogromnym
martwym czerwiem. Z cielska bestii ściekał na pomost
szlam, a z paszczy trysnęła mlecznoszara ciecz. Długie,
ostre zęby przypominały wielkie igły. Zamiast cuchnąć
rybą, czerw wydzielał ostro-słodką woń z wyraźną nutą
cynamonu.
„Doskonale!" - rzekł w duchu Tleilaxanin.
Podeszły do niego kobiety.
- Nigdy jeszcze nie schwytałyśmy i nie zabiłyśmy
czerwia morskiego - powiedziała siostra w brązowej
sukni, która przedstawiła się jako Corysta. Wydawała
się zachwycona widokiem martwego potwora. - Czynią
w morzu ogromne spustoszenie.
- I będą dalej to robić. Dostosujcie do tego swoje
działania. - Waff odwrócił się do niej plecami, by
wydać załodze polecenia, po czym powiedział Coryście
i pozostałym siostrom, by się odsunęły. - Jesteśmy tu w
interesie Gildii. Nie próbujcie nam przeszkadzać.
Chociaż czerw był już martwy, drgał, gdyż przez jego
ciało nadal przebiegały impulsy nerwowe. Waff
rozkazał gildianom przywiązać bestię, by mógł bez
przerywania dokonać sekcji. Asystenci przynieśli mu
laserowy nóż, bardzo cienką piłę szigastrunową,
rozwieracze i szufle.
Po nastawieniu noża laserowego na pełną moc,
ująwszy go oburącz, Waff zrobił nim cięcie po szerokim
łuku i rozpłatał czerwia. Gildianie pospieszyli z
rozwieraczami i rozsunęli okrągłe, ociekające wodą i
szlamem pierścienie, obnażając narządy wewnętrzne
stworzenia. Waff upajał się widokiem posoki. Prorok
musi być z niego zadowolony.
Przygotowując się do tego, zabił już dwa małe okazy
w laboratorium i przeprowadził autopsję, dzięki czemu
poznał rozmieszczenie organów. Czerw był biologicznie
prostym stworzeniem, a praca nad dużym osobnikiem
była łatwiejsza. Na pomost ciekły woda i szlam,
opryskując Waffa. W innych okolicznościach uznałby,
że jest to odrażające, ale tutaj miał do czynienia ze
świętą esencją Proroka. Tleilaxanin wciągnął głęboko
powietrze nosem i wyczuł w bijącym z wnętrza czerwia
zapachu wyraźny, ostry aromat czystego melanżu. Nie
miał co do tego żadnych wątpliwości.
Zanurzywszy po ramiona ręce we wnętrznościach,
macał i określał po kształcie i strukturze konkretne
narządy. Jego pomocnicy z Gildii wydobywali je
szerokimi łopatami na pomost. Czarownice i Fibianie
przyglądali się temu z fascynacją, ale Waff nie zwracał
na nich uwagi.
Ignorując skonsternowane i bezsilne siostry, ciął
głębiej laserowym nożem przez całą długość zwierzęcia
i grzebał w śmierdzących wnętrznościach, aż w końcu
wysunęła się z wnętrza niebieskoszkarlatna bryła
miękkiej, podobnej do tkanki wątrobowej substancji.
Waff cofnął się, by zaczerpnąć tchu, po czym pochylił
się nad nią i szturchnął ją palcami. Nastawiwszy nóż na
najniższą moc, wykonał cięcie.
Buchnęła silna woń cynamonu, tak skondensowana,
że niemal było ją widać w postaci wydobywających się
z narządu oparów. Waffowi zakręciło się w głowie i
zatoczył się, omal się nie przewracając.
- Przyprawa! - wykrzyknął. - To stworzenie jest
przesycone melanżem! Niezwykle skoncentrowanym
melanżem!
Bene Gesserit spojrzały na siebie i podeszły bliżej z
zaciekawionymi minami.
- Przyprawa? - zapytała jedna z nich. - Czerwie
morskie wytwarzają p r z y p r a w ę?
Gildianie stali blisko Waffa i jego łupu, blokując
drogę.
- Czerwie morskie zniszczyły nasze hodowle
cholister! - krzyknęła inna kobieta.
Tleilaxanin zmierzył je wzrokiem.
- Te stworzenia zniszczyły być może jedną gałąź
gospodarki na Buzzellu, ale stworzyły inną, jeszcze
ważniejszą - odparł.
Jego asystenci podnieśli duży, przesycony melanżem
organ i zanieśli go do najbliższego szerszenia. Waff
będzie musiał go dokładnie zbadać, ale był już pewien,
co znajdzie.
Nawigator Edryk, który znajdował się na krążącym
po wysokiej orbicie liniowcu, będzie zadowolony.
Ociekający szlamem i morską wodą Waff wrócił
pospiesznie na statek.
Niektórzy postrzegają przyprawę jako
błogosławieństwo, inni jako przekleństwo.
Jednak dla wszystkich jest ona artykułem
pierwszej potrzeby.
- planetolog Pardot Kynes,
oryginalne notatki arrakańskie
Po długiej i wyczerpującej podróży przez Stare
Imperium, z planet przygotowujących się do wojny do
stoczni Gildii, a stamtąd na Buzzella, dokąd udała się,
by przyjrzeć się operacjom zbierania kojotytów, Matka
Dowodząca Murbella powróciła na Kapitularz z nową
determinacją. Nie było jej wiele miesięcy, więc czuła
się obco we własnej siedzibie w twierdzy. Udręczone
akolitki i robotnicy pospieszyli wyładować jej rzeczy ze
statku.
Rozległo się delikatne pukanie do drzwi i weszła
akolitka. Młoda kobieta miała krótkie brązowe włosy i
dyskretny uśmiech.
- Matko Dowodząca, archiwa przesłały te
uaktualnione mapy - powiedziała. - Miały na ciebie
czekać natychmiast po twoim powrocie.
Wyciągnęła ku niej cienkie arkusze ze szczegółowo
nakreślonymi liniami, po czym cofnęła się spłoszona,
zauważywszy potężnego robota bojowego,
nieczynnego, ale nadal stojącego w pokoju jak trofeum
wojenne.
- Dziękuję. Nie przejmuj się tą maszyną... jest
martwa. To samo stanie się wkrótce z nimi wszystkimi.
Murbella wzięła raporty z rąk dziewczyny.
Zerknąwszy na nią ponownie, uświadomiła sobie, że
jest to jej córka, Gianne, ostatnie dziecko, które miała z
Duncanem Idaho. Inną córkę, Tanidię, również
wychowaną przez nowe zgromadzenie, wysłano do
pracy w Missionaria Protectiva.
„Czy Gianne albo Tanidia w ogóle wiedzą, kim są ich
rodzice?" - pomyślała.
Przed laty zdecydowała się powiedzieć Janess o jej
pochodzeniu, a wtedy młoda kobieta zaczęła z zapałem
studiować dzieje swojego sławnego ojca.
Pozwoliła jednak, by pozostałe dwie córki
wychowywały się wśród Bene Gesserit w bardziej
tradycyjny sposób. Wątpiła, by wiedziały, jak są
wyjątkowe.
Gianne niepewnie czekała, jakby miała nadzieję, że
Matka Dowodząca jeszcze ją o coś poprosi. Chociaż
Murbella znała odpowiedź, pod wpływem impulsu
zapytała:
- Ile masz lat, Gianne?
Dziewczyna wyglądała na zaskoczoną tym, że Matka
Dowodząca zna jej imię.
- Dwadzieścia trzy - odparła.
- I jeszcze nie przeszłaś agonii. - To nie było pytanie,
lecz stwierdzenie faktu. Od czasu do czasu Murbella
odczuwała pokusę, by wykorzystać swoją pozycję do
ingerencji w proces szkolenia córek, ale zawsze jej się
opierała. Bene Gesserit nie powinna okazywać takiej
słabości.
Gianne wydawała się zawstydzona.
- Cenzorki sugerują, że przydałoby mi się więcej
skupienia i koncentracji - powiedziała.
- A zatem poświęć się temu. Potrzebujemy każdej
Matki Wielebnej, którą możemy znaleźć. - Murbella
zerknęła na złowieszczo wyglądającego robota. - Wojna
się nasila.
*
Murbella wiedziała, że nie może sobie pozwolić na
odpoczynek, że nie może tracić czasu. Zażądała, by
przybyły jej doradczynie: Kiria, Janess, Laera i Accadia.
Przyszły, spodziewając się zebrania, ale Matka
Dowodząca wyprowadziła je z twierdzy.
- Przygotujcie ornitopter - zażądała. - Natychmiast
wylatujemy do strefy pustynnej.
Laera, która przyniosła naręcze raportów, nie
zareagowała przychylnie na tę wiadomość.
- Ależ, Matko Dowodząca, tak długo cię nie było -
powiedziała. - Czeka na ciebie wiele dokumentów.
Musisz podjąć decyzje, wydać odpowiednie...
- To ja decyduję o priorytetach - ucięła Murbella.
Kiria miała już wygłosić jakiś szyderczy komentarz,
ale zauważywszy, że Matka Dowodząca ma poważną
minę, ugryzła się w język. Stłoczyły się w ornitopterze i
czekały na zakończenie nużących przygotowań do
startu. Murbella nie mogła usiedzieć na miejscu.
- Jeśli nie dostanę pilota, sama poprowadzę to
cholerne pudło! - oświadczyła.
Szybko sprowadzono pilota, młodego mężczyznę.
Kiedy ornitopter wzniósł się w powietrze, odwróciła
się w końcu do doradczyń.
- Gildia żąda niebotycznej sumy za budowane dla nas
statki wojenne - powiedziała. - Ix przyjmuje zapłatę już
tylko w melanżu i teraz, kiedy pozyskiwanie kojotytów
na Buzzellu stało się niepewne i nieopłacalne, wszystko
zależy od przyprawy. To jedyna waluta, za pomocą
której możemy zaspokoić Gildię.
- Zaspokoić?! - warknęła Kiria. - A cóż to za
szaleństwo? Powinnyśmy ją p o k o n a ć i zmusić do
produkowania potrzebnych nam statków i broni.
Czyżbyśmy były jedynymi, które uświadamiają sobie
zagrożenie? Nadciągają myślące maszyny!
Janess zdumiała propozycja Kirii.
- Atak na Gildię byłby początkiem wojny domowej w
chwili, kiedy absolutnie nie możemy sobie na to
pozwolić - powiedziała.
- Czy mamy dość środków na kupno tych statków? -
zapytała Laera. - Już przekroczyłyśmy kredyt udzielony
nam przez Bank Gildii.
- Wszyscy stoimy wobec wspólnego wroga - rzekła
stara Accadia. - Gildia i Ix byłyby na pewno skłonne...
Murbella zacisnęła dłonie w pięści.
- To nie ma nic wspólnego z altruizmem czy
chciwością - przerwała jej. - Pomimo naszych
najlepszych intencji ani środki finansowe, ani surowce
nie pojawią się jak tęcza po burzy. Trzeba żywić całe
populacje, dostarczać paliwo dla statków, produkować
energię. Pieniądze są tylko symbolem, ale ekonomia to
silnik, który napędza całą tę maszynę. Orkiestrze trzeba
zapłacić.
Na długo przedtem, nim zobaczyły pustynię,
ornitopter zaczęły smagać podmuchy suchego wiatru i
niesione przezeń chmury pyłu. Murbella wyjrzała przez
wypukłe okno, pewna, że wydmy nie posunęły się aż
tak daleko, odkąd ostatni raz złożyła wizytę na pustyni.
Była to szerząca się a n t y p o w ó d ź, rozlewająca się
falami całkowita suchość. W sercu pustyni rosły i
mnożyły się czerwie, podtrzymując ten stale nasilający
się cykl.
Matka Dowodząca zwróciła się do siedzącej za nią
kobiety.
- Laero, potrzebuję pełnej oceny operacji zbierania
przyprawy. Muszę znać liczby. Ile ton melanżu
zbieramy? Ile mamy w magazynach i ile możemy
przeznaczyć na eksport?
- Produkujemy tyle, że wystarcza to na zaspokojenie
naszych potrzeb, Matko Dowodząca. Nadal
inwestujemy w rozszerzenie pozyskiwania przyprawy,
ale dramatycznie wzrosły nasze wydatki.
Kiria mruknęła z goryczą coś o Ixanach i ich
niebotycznych rachunkach.
- Może będziemy musiały sprowadzić pracowników z
zewnątrz - zauważyła Janess. - Te trudności są do
pokonania.
Ornitopter zanurkował w stronę wznoszącego się jak
dym z komina słupa piasku i kurzu wzbijanego przez
żniwiarkę. Zbliżało się do niego niczym wilki
okrążające ranne zwierzę kilka czerwi, które
przyciągnęły drgania. Kończono już operację -
zbieracze pospiesznie pakowali narzędzia, a w górze
wisiała zgarniarka, gotowa do uniesienia ciężkiej
maszyny, gdy tylko czerwie znajdą się zbyt blisko.
- Wyciśnijcie z pustyni każdy gram przyprawy -
rzekła Murbella.
- Dawno temu, w czasach Muad'Diba, takie samo
zadanie otrzymał Bestia Rabban - powiedziała Accadia.
- I zakończyło się to spektakularnym niepowodzeniem.
- Za Rabbanem nie stało zgromadzenie - skwitowała
tę uwagę Murbella. Widziała, że Laera, Janess i Kiria
dokonują w myślach obliczeń. Ilu robotników można by
skierować do pustynnej strefy? Ilu poszukiwaczy
skarbów mogą wpuścić na Kapitularz? I ile trzeba
przyprawy, by skłonić giklyjskich i ixańskich
inżynierów do dalszej pracy przy produkcji tak bardzo
potrzebnych statków i broni?
- Skoro już tutaj jesteśmy, Matko Dowodząca, czy
mam cię zabrać do pustynnej stacji badawczej? - spytał
milczący do tej pory pilot. - Ekipa planetologów bada
tam cykl rozwoju czerwi, rozprzestrzenianie się pustyni
i parametry niezbędne do najbardziej efektywnego
zbierania przyprawy.
- „Zanim sukces stanie się możliwy, potrzebne jest
zrozumienie" - Laera zacytowała werset z Biblii
Protestancko-Katolickiej.
- Tak, pozwólcie, że przeprowadzę inspekcję tej
stacji. Badania są konieczne, ale w takich czasach jak
obecne muszą one być p r a k t y c z n e. Nie mamy czasu
na błahe badania prowadzone dla zaspokojenia kaprysu
jakiegoś obcoświatowego naukowca.
Pilot przechylił ornitopter, przyspieszył i skierował
się w głąb pustyni. Na horyzoncie widać było czarny,
nierówny grzbiet skalny, bezpieczny bastion, do którego
nie mogły wtargnąć czerwie.
Stacja Szakkada została nazwana tak dla
upamiętnienia Szakkada Mądrego, władcy z czasów
sprzed Dżihadu Butleriańskiego. Osnuty legendą
nadworny chemik Szakkada był pierwszym w dziejach
człowiekiem, który poznał się na spowalniających
proces starzenia właściwościach melanżu. Teraz
mieszkała tam i pracowała, daleko od twierdzy i
wszelkich ingerencji z zewnątrz, grupa pięćdziesięciu
naukowców, sióstr i personelu pomocniczego. Ustawiali
urządzenia do sprawdzania pogody i wypuszczali się na
wydmy badać zmiany chemiczne podczas wybuchów
przyprawy oraz śledzić rozwój i ruchy czerwi.
Kiedy ornitopter siadł na spłaszczonej skalnej
wychodni, która służyła jako prowizoryczne lądowisko,
na spotkanie wyszło im kilku naukowców. Zakurzeni i
wysmagani przez wiatr, wracali właśnie ze skraju
pustyni, gdzie umieścili próbniki i instrumenty do
badania pogody. Odziani byli w filtraki, kopie tych,
które niegdyś nosili Fremeni.
Większość naukowców w Stacji Szakkada stanowili
mężczyźni. Kilku starszych z nich brało udział w
krótkich wyprawach na spaloną teraz Rakis. Od
ekologicznej zagłady pustynnej planety minęło
trzydzieści lat i obecnie niewielu ekspertów mogło się
pochwalić wiedzą z pierwszej ręki o czerwiach i
warunkach panujących wcześniej na Diunie.
- W czym możemy ci pomóc, Matko Dowodząca? -
zapytał kierownik stacji, obcoświatowiec, przesuwając
zakurzone gogle ochronne na czoło. Jego sowie oczy
zaczęły już zyskiwać niebieskawe zabarwienie. Od
przyjazdu na tę placówkę częścią jego codziennej diety
była przyprawa. Bił od niego nieprzyjemny kwaśny
zapach, jakby swoje zadania w pozbawionej wody
strefie traktował wyjątkowo poważnie, posuwając się
nawet do rezygnacji z regularnych kąpieli.
- Pomóżcie nam, zbierając więcej melanżu - odparła
szczerze Murbella.
- Czy wasze ekipy mają wszystko, czego im trzeba? -
zapytała Laera. - Potrzebujecie dodatkowych dostaw
albo pracowników?
- Nie, nie. Chcemy tylko samotności i swobody
działania. No i czasu.
- Dwie pierwsze rzeczy mogę wam dać - powiedziała
Murbella. - Ale czas jest dobrem, którego nie ma nikt z
nas.
Oczywiście możemy pokonać wroga, ale czy
warto odnieść zwycięstwo bez zrozumienia
wad przeciwnika? Ich analiza jest najbardziej
interesującą częścią zmagań.
- Erazm, notatniki laboratoryjne
Katedra maszyn na Synchronii pokazywała, czym
może się stać reszta galaktyki. Omnius był zadowolony
z postępów, które flota myślących maszyn poczyniła w
kilku minionych latach, podbijając jeden układ
planetarny po drugim, ale Erazm wiedział, że jeszcze
dużo pozostaje do zrobienia.
- Najsilniejszy opór stawia nam nowe zgromadzenie
żeńskie, ale wiem, jak je pokonać - zagrzmiał o wiele
głośniej, niż to było konieczne, Omnius, który czasami
lubił tak przemawiać. - Zwiadowcy potwierdzili
skrywane położenie Kapitularza, wysłałem więc już tam
sondy z rozsadnikami zarazy. Te kobiety niedługo
wymrą. - W głosie wszechumysłu pojawiła się nuta
znudzenia. - Mam ci pokazać mapę układów
gwiezdnych, żebyś wiedział, ile z nich już podbiliśmy?
Bez jednej choćby porażki.
Do umysłu Erazma wtargnęły obrazy map, bez
względu na to, czy chciał je zobaczyć, czy nie. W
dawnych czasach niezależny robot mógł sam
decydować o tym, co chce pobrać od wszechumysłu.
Omnius znalazł jednak sposoby obejścia jego zdolności
podejmowania decyzji i siłą przelewał dane do jego
układów wewnętrznych, omijając liczne zapory.
- To zwycięstwa czysto symboliczne - rzekł Erazm,
celowo przybierając postać pomarszczonej staruszki w
ubraniu ogrodnika. - Cieszę się, że dotarliśmy do skraju
Starego Imperium, ale jeszcze nie wygraliśmy tej
wojny. Od tysięcy lat badam ludzi, owe uparte,
przedsiębiorcze istoty. Nie przyjmuj zwycięstwa za
pewnik, dopóki go nie odniesiesz. Pamiętaj o tym, co
się zdarzyło ostatnim razem.
W całej Synchronii odbiło się echem niedowierzające
prychnięcie Omniusa.
- Z definicji jesteśmy lepsi od ludzi, którzy są pełni
wad. - Przez tysiące patrzydeł spojrzał na Erazma w
przebraniu staruszki. - Dlaczego uparcie przyjmujesz tę
żałosną postać? W tym kształcie wyglądasz na słabego.
- O mojej sile nie decyduje moje ciało - odparł
Erazm. - To umysł czyni mnie tym, kim jestem.
- Twój umysł też mnie nie interesuje. Po prostu chcę
wygrać tę wojnę. Muszę ją wygrać. P o t r z e b u j ę
zwycięstwa. Gdzie jest ten statek pozaprzestrzenny?
Gdzie jest mój Kwisatz Haderach?
- Przyjmujesz tak samo roszczeniową postawę jak
baron Harkonnen. Czyżbyś go nieświadomie
naśladował?
- Dałeś mi matematyczne przewidywania, Erazmie.
Gdzie jest ten nadczłowiek? Odpowiedz.
Robot zachichotał.
- Masz już Paola - rzekł.
- Twoje proroctwo gwarantowało też, że jakiś
Kwisatz Haderach jest na statku pozaprzestrzennym.
Chcę obie wersje... nadmiar zapewni mi zwycięstwo.
Nie chcę też, żeby jednego z nich mieli ludzie. Muszę
mieć władzę nad oboma.
- Znajdziemy ten statek. Wiemy już, że na jego
pokładzie jest wiele interesujących rzeczy, włącznie z
mistrzem tleilaxańskim. Być może to jedyny żyjący
mistrz i bardzo chciałbym z nim porozmawiać. Tak
samo ty. Musi zobaczyć, jak ukształtowali nas ci
wszyscy maskaradnicy, byśmy bardziej przypominali
bogów. W każdym razie bardziej niż ludzie.
- Będziemy nadal zarzucali naszą sieć - rzekł Omnius.
- I znajdziemy ten statek.
W całej Synchronii w teatralnym geście
zniecierpliwienia wszechumysłu zaczęły się zapadać
wysokie budynki. Robot słyszał huk i czuł trzęsącą się
podłogę, ale nie robiło to na nim wrażenia. Zbyt wiele
razy był świadkiem takich groteskowych pokazów.
Omnius lubował się w jarmarcznych popisach, które
wychodziły mu lepiej lub - znacznie częściej - gorzej,
mimo iż Erazm stale usiłował powściągnąć jego
ekscesy. Od tego zależała przyszłość - przyszłość, którą
zaplanował niezależny robot.
Przekopywał się przez przewidywania, które
formułował na podstawie bilionów danych. Wszystkie
wyniki zostały tak podkolorowane, by dokładnie
pasowały do przepowiedni, które sam układał. Omnius
we wszystkie wierzył. Naiwny wszechumysł za bardzo
polegał na przefiltrowanych informacjach i robot
umiejętnie nim kierował.
Erazm był pewien, że przy właściwych parametrach
przyszłe tysiąclecia ułożą się, jak należy.
Ci, którzy widzą, nie zawsze rozumieją. Ci,
którzy utrzymują, że rozumieją, mogą być
najbardziej ślepi.
- Wyrocznia Czasu
To, co zostało ze starożytnej cielesnej postaci Normy
Cenvy, zamknięte było w komorze, którą dla niej
zbudowano i modyfikowano przez tysiące lat, ale jej
umysł nie znał fizycznych granic. Była luźno związana
z ciałem, biologicznym generatorem czystej myśli. Była
Wyrocznią Czasu.
Mentalne połączenia z tkanką wszechświata dawały
jej zdolność podróżowania w dowolne miejsce spośród
nieskończonej liczby możliwych. Widziała przyszłość i
przeszłość, jednak nie zawsze zupełnie wyraźnie. Jej
mózg był tak skonstruowany, że mogła dotknąć
Nieskończoności i prawie - p r a w i e - ją pojąć.
Jej nemezis, wszechumysł, rozpostarł w materii
przestrzeni kosmicznej rozległą sieć elektroniczną,
tachionową pajęczynę, której nie widziała większość
ludzi. Chciał zagarnąć nią upatrzony łup, ale dotychczas
nie udało mu się złapać statku pozaprzestrzennego.
Dawno temu Norma stworzyła zręby Gildii jako
narzędzie walki z myślącymi maszynami. Później
Gildia zaczęła żyć własnym życiem i rozwijała się bez
jej udziału, natomiast Norma pogrążyła się w kosmosie.
Nie zajmowała się takimi problemami, jak polityka
międzyplanetarna, walki o władzę między frakcją
nawigatorów i administratorami, monopol na
drogocenne artykuły, takie jak kojotyty, ixańskie
technologie czy melanż.
Czuwanie nad ludzkością wymagało od niej dużego
nakładu mentalnej waluty. Czuła, że do cywilizacji
wkrada się chaos, wiedziała o wielkim rozłamie w
Gildii. Najchętniej zbeształaby administratorów za
doprowadzenie do tego kryzysu, gdyby tylko pamiętała,
jak się rozmawia z takimi maluczkimi ludźmi.
Wyczerpywało ją nawet przemawianie na tyle prostymi
słowami, by zrozumieli ją stojący na wysokim poziomie
rozwoju nawigatorzy. Musiała uzmysłowić im, kto jest
prawdziwym wrogiem, by wzięli na siebie ciężar walki
z nim.
Gdyby priorytetami nie zajęła się Wyrocznia Czasu,
nie zająłby się nimi nikt inny. Nikt inny we
wszechświecie nie mógł tego zrobić. Dzięki prekognicji
pojęła, co jest najważniejsze: z n a l e ź ć s t a t e k
p o z a p r z e s t r z e n n y. Na jego pokładzie był ostatni
Kwisatz Haderach, a z czarnej chmury Kralizeku lały
się już strumienie, które mogły zatopić ludzkość. Ale
Omnius szukał tego samego i mógł ją uprzedzić.
Wiedziała o niedawnych walkach między Bene
Gesserit a Dostojnymi Matronami. Wcześniej była
świadkiem długiego życia i traumatycznej śmierci Boga
Imperatora oraz Rozproszenia i Czasów Głodu, ale
wszystkie te wydarzenia składały się jedynie na szum
tła.
Z n a l e ź ć s t a t e k p o z a p r z e s t r z e n n y.
Zgodnie z jej przewidywaniami, nieustępliwy wróg
powrócił. Zawsze się tego obawiała. Bez względu na to,
w jakim przebraniu występowały teraz myślące
maszyny, bez względu na to, jak się zmieniły, wróg
pozostawał wrogiem.
A K r a l i z e k j u ż s i ę z a c z ą ł.
Podczas gdy jej wizje falowały, to wybiegając
naprzód, to się cofając, wokół niej tworzyły się
zmarszczki czasu utrudniające dokładne
przewidywania. Napotkała wir, przypadkowy, lecz
wywierający wpływ czynnik, który mógł zmienić wynik
w zupełnie nieprzewidywalny sposób, gdyż jego
możliwości oddziaływania na bieg wydarzeń były
niezliczone. Czynnikiem tym był Kwisatz Haderach,
taki sam wybryk natury jak Norma Cenva.
Nad tym wyjątkowym człowiekiem chciał zapanować
i pokierować nim Omnius. Wszechumysł i
maskaradnicy szukali statku pozaprzestrzennego od lat,
ale do tej pory Duncanowi Idaho udawało się uniknąć
schwytania. Nawet Wyrocznia Czasu nie mogła ich
ponownie odnaleźć.
Norma dokładała wszelkich starań, by na każdym
kroku psuć szyki wrogowi. Ocaliła statek
pozaprzestrzenny, ochroniła ludzi na jego pokładzie, ale
straciła z nim kontakt. Na Itace było coś, co zasłaniało
ją przed nią skuteczniej niż pole pozaprzestrzenne.
Norma mogła tylko mieć nadzieję, że równie skutecznie
zasłania ją przed wzrokiem myślących maszyn.
Kontynuowała poszukiwania, sondując delikatnie
myślami przestrzeń kosmiczną. Niestety, statku
n i g d z i e n i e b y ł o. Jego pasażerowie w jakiś
tajemniczy sposób ukrywali go przed nią... zakładając,
że nie został zniszczony.
Chociaż jej wizje nie były jasne, Norma zdawała
sobie sprawę, że wszyscy mają coraz mniej czasu.
Wkrótce musi nastąpić punkt kulminacyjny. A zatem
musi zgromadzić sprzymierzeńców. Głupi
administratorzy zainstalowali na wielu swoich statkach
urządzenia nawigacyjne - zupełnie jak myślące
maszyny! - wskutek czego nie mogła ich przywołać za
pomocą swoich paranormalnych zdolności. Nadal
jednak była w stanie rozkazywać tysiącowi wiernych jej
nawigatorów. Poleci im, by przygotowali się do bitwy,
do ostatecznej rozprawy.
Gdy tylko znajdzie statek pozaprzestrzenny...
Wyrocznia Czasu wytężyła umysł, zanurzając myśli
w pustkę jak rybak sieć. Sprawiało jej to niewiarygodny
ból. Mimo to parła silniej niż kiedykolwiek,
przesuwając granice swojego umysłu poza wszelkie
spenetrowane wcześniej obszary. Nawet największy ból
nie był wygórowaną ceną. Wiedziała aż nazbyt dobrze,
jakie będą konsekwencje niepowodzenia.
Zegar tykał.
Musi być jakieś miejsce, które będzie mogło
się stać naszym domem, w którym będziemy
bezpieczni. Bene Gesserit wysłały tak wiele
sióstr na Rozproszenie, zanim pojawiły się
Dostojne Matrony. Czyżby wszystkie one
zaginęły?
- Sziena, poufne dzienniki
pisane na statku pozaprzestrzennym
Lecąc stale naprzód, pasażerowie Itaki nie mogli się
pozbierać po niedawnej serii zniszczeń. A sabotażysta
wciąż im się wymykał.
„Co jeszcze możemy zrobić, żeby go dopaść?" -
zastanawiał się Duncan. Nawet jego najdokładniejsze
mentackie analizy sytuacji nie podsuwały mu
rozwiązań.
Miles Teg i Thufir Hawat jeszcze raz rozesłali ekipy
w celu sprawdzenia, a nawet przetrząśnięcia kabin
wszystkich pasażerów, mając nadzieję, że znajdą
obciążające kogoś dowody. Rabbi i jego ludzie skarżyli
się na rzekome naruszenie ich prywatności, ale Sziena
domagała się od wszystkich pełnej współpracy. W
takim stopniu, w jakim to tylko było możliwe, Teg
odgradzał elektronicznymi barykadami całe sektory
ogromnego statku, ale sprytnemu sabotażyście udawało
się przez nie przenikać.
Zakładając, że nie będzie kolejnych incydentów, przy
uszkodzonych systemach podtrzymywania życia,
recyrkulacji powietrza i hodowli żywności pasażerowie
mogli przetrwać najwyżej kilka miesięcy. Musieli się
gdzieś zatrzymać, by uzupełnić zapasy, ale minęły lata,
odkąd znaleźli odpowiedni do tego świat.
„Czy ktoś stara się nas zniszczyć... albo skierować w
jakieś konkretne miejsce?" - zastanawiał się Duncan.
Nie mając map gwiezdnych ani wiarygodnych
wskazówek, raz jeszcze spróbował oprzeć się na swojej
niesamowitej prekognicji. Była to jeszcze jedna gra o
wysoką stawkę. Uruchomiwszy silniki Holtzmana i
zamknąwszy oczy, Duncan zagiął przestrzeń i zakręcił
kołem kosmicznej ruletki...
Statek pozaprzestrzenny pojawił się, nietknięty, ale
nadal zagubiony, na obrzeżach jakiegoś układu
gwiezdnego. Żółte słońce z naszyjnikiem planet, w tym
jedną podobną do Ziemi, krążącą wokół niego w
odległości odpowiedniej dla ukształtowania się
warunków umożliwiających życie. Być może nadawała
się do zasiedlenia, a na pewno były na niej tlen i woda,
które można było zabrać na Itakę. Szansa...
Zanim Itaka zbliżyła się do niezaznaczonej na
mapach planety, na mostku nawigacyjnym zebrało się
kilka osób. Sziena od razu przystąpiła do rzeczy.
- Co tutaj mamy? - zapytała. - Powietrze, którym
można oddychać? Żywność? Miejsce, w którym da się
żyć?
Wyjrzawszy przez okno obserwacyjne, Duncan był
zadowolony z tego, co zobaczył.
- Instrumenty udzielają twierdzących odpowiedzi na
te pytania - odparł. - Proponuję, żebyśmy zaraz wysłali
tam ekipę.
- Uzupełnienie zapasów to nie najlepsze rozwiązanie
- powiedziała zrzędliwie Garimi. - Nigdy takim nie
było. Powinniśmy rozważyć, czy zostać tutaj, jeśli jest
to świat, jakiego szukamy.
- Rozważaliśmy to już na planecie Przewodników -
zauważyła Sziena.
- Jeśli zapędził nas tutaj sabotażysta, musimy być
bardzo ostrożni - rzekł Duncan. - Wiem, że był to skok
na chybił trafił przez zagiętą przestrzeń, ale mimo to
martwię się. Nasi prześladowcy zarzucili sieć szeroko.
Nie spieszyłbym się z odrzuceniem możliwości, że to
miejsce jest pułapką.
- Albo wybawieniem - zasugerowała Garimi.
- Sami będziemy musieli się przekonać - powiedział
Teg. Operując przyciskami na mostku, wyświetlił na
szerokim ekranie obrazy o dużej rozdzielczości. -
Obfitość tlenu i roślin, zwłaszcza na szerokościach
geograficznych oddalonych od równika. Wyraźne znaki
osadnictwa, wioski i miasta średniej wielkości, głównie
na dalekiej północy. Wykonane w sporej skali zdjęcia
meteorologiczne pokazują, że klimat ulega gwałtownym
zmianom. - Wskazał zawirowania świadczące o
burzach, pasy umierających lasów i trawiastych równin,
duże jeziora i morza kurczące się pod naporem piasku. -
W strefie równikowej bardzo mało chmur. Wilgotność
atmosfery minimalna.
Do grupy na mostku dołączyli Stilgar i Liet-Kynes,
których zawsze fascynowały nowe światy. Liet wziął
szybki oddech.
- Ta ziemia jałowieje! - powiedział z podnieceniem. -
Zamienia się w sztuczną pustynię!
- Już to widziałam. - Sziena przyglądała się badawczo
wyraźnemu brązowemu pasowi, który biegł niczym
cięcie nożem przez obszary porośnięte niegdyś bujnymi
lasami. - Zupełnie jak na Kapitularzu.
- Czyżby była to jedna z zalążkowych planet Odrade?
- zapytała Stuka, która stała jak zwykle u boku Garimi. -
Czyżby sprowadziły tutaj i rozmieściły trocie piaskowe?
Znajdziemy nasze siostry na tym świecie?
- Nieskażone siostry - powiedziała Garimi z błyskiem
w oku.
- Całkiem możliwe - stwierdziła Sziena. - Będziemy
musieli tam wylądować. Ta planeta wygląda na coś
więcej niż tylko miejsce, w którym możemy uzupełnić
zapasy.
- Nowa kolonia. - Podniecenie Stuki było zaraźliwe. -
To może być świat, którego szukamy, miejsce na
założenie nowej kapituły. Nowa Diuna!
Duncan skinął głową.
- Nie możemy przegapić takiej możliwości -
powiedział. - Mój instynkt przywiódł nas tutaj nie bez
powodu.
Czy tylko my zostaliśmy przy życiu? A jeśli
wróg z zewnątrz zniszczył już do tej pory
resztę ludzkości w Starym Imperium...
włącznie z Murbellą? W takim przypadku
musimy koniecznie założyć jak najwięcej
kolonii.
- Duncan Idaho, dzienniki pokładowe
statku pozaprzestrzennego
Kryjąc się przed mieszkańcami planety, kilka
zespołów kompetentnych Bene Gesserit podjęło
poważny wysiłek zaopatrzenia statku
pozaprzestrzennego w niezbędne zapasy powietrza,
wody i substancji chemicznych. Wysłano jednostki
górnicze, zbieracze powietrza i zbiornikowce z
aparaturą do oczyszczania wody. Był to priorytet Itaki.
Stilgar i Liet-Kynes domagali się, by zabrać ich na
powierzchnię, ponieważ chcieli zbadać poszerzającą się
strefę pustynną. Widząc przejęcie na twarzach dwóch
przebudzonych gholi, ani Teg, ani Duncan nie mieli
serca im odmówić. Wszyscy żywili ostrożny optymizm,
że znajdą w dole gościnny krajobraz, a Sziena
zastanawiała się, czy nie będzie mogła uwolnić siedmiu
czerwi trzymanych w ładowni. Chociaż Duncan nie
mógł opuścić zasłony, za którą schowany był statek,
gdyż odkryliby się przed łowcami wroga, nie miał
powodu, by uniemożliwić innym znalezienie w końcu
domu. Może stanie się nim ten świat.
Schodzącą na powierzchnię planety lichtugę
pilotował sam baszar Teg. Towarzyszyły mu Sziena i
podekscytowana Stuka, która od dawna chciała założyć
nowe centrum Bene Gesserit, zamiast dryfować bez celu
w przestrzeni kosmicznej. Garimi pozwoliła swojej
zagorzałej zwolenniczce dokonać pierwszego wypadu,
sama zaś została na statku, układając z innymi
ultrakonserwatywnymi siostrami plany na przyszłość.
Stilgar i Liet palili się do tego, by postawić stopę na
pustyni - prawdziwej, bezkresnej pustyni pod otwartym
niebem.
Teg poleciał wprost do spustoszonej suchej strefy, w
której trwała ekologiczna bitwa. Jeśli rzeczywiście była
to jedna z zalążkowych planet Odrade, żarłoczne trocie
piaskowe otorbiały kropla po kropli wodę. Mechanizmy
środowiskowe walczyły ze zmianami klimatu, zwierzęta
migrowały w rejony nietknięte jeszcze przez suszę,
zdane na własne siły rośliny starały się przystosować do
nowych warunków, ale przeważnie ginęły. Mnożące się
trocie piaskowe działały dużo szybciej, niż potrafiły się
przystosować endemiczne gatunki flory i fauny.
Sziena i Stuka patrzyły przez plazowe okna lichtugi,
postrzegając rozprzestrzeniającą się pustynię jako
sukces, tryumf Rozproszenia Odrade. Dla niezwykle
rozważnych Bene Gesserit nawet zagłada całego
ekosystemu była „możliwą do przyjęcia ofiarą", jeśli
prowadziła do stworzenia nowej Diuny.
- Zmiana postępuje tak szybko - rzekł Liet-Kynes z
nutą podziwu w głosie.
- Na pewno jest już tutaj Szej-hulud - dodał Stilgar.
- Ten świat będzie nowym Kapitularzem. - Stuka
powtórzyła jak echo słowa często wypowiadane przez
Garimi. - Trudy nic dla nas nie znaczą.
Dysponując szczegółowymi informacjami w
archiwach, pasażerowie Itaki mieli całą wiedzę
potrzebną do założenia nowego domu. Tak, k o l o n i i.
Tegowi podobało się brzmienie tego słowa, niosło
bowiem nadzieję na lepszą przyszłość.
Wiedział jednak, że Duncan nigdy nie przestanie
uciekać, jeśli nie zdecyduje się stawić czoła wrogowi.
Tajemniczy staruszkowie nadal zarzucali na niego, a
może na coś, co znajdowało się na pokładzie,
niewykluczone nawet, że na sam statek, złowieszczą
sieć.
Lichtuga mknęła z rykiem przez niebo błękitne jak
porcelana, zniżając lot. Pośrodku pustynnego pasa, jak
daleko sięgali wzrokiem, rozciągały się wydmy. Od
białego piasku odbijało się światło słoneczne, a prądy
cieplne w suchym jak pieprz powietrzu kołysały
statkiem. Teg zmagał się ze sterami.
- Zupełnie jak jazda na czerwiu - zachichotał z tyłu
Stilgar.
Kiedy lecieli nad rozszerzającą się pustynią, Liet-
Kynes wskazał rdzawoczerwoną plamę, która była
znakiem wybuchu spod powierzchni.
- Przyprawa! Nie sposób pomylić tego koloru ani
układu. - Uśmiechnął się cierpko do swojego przyjaciela
Stilgara. - Umarłem w takim miejscu. Niech szlag trafi
Harkonnenów za to, że zostawili mnie tam, bym zginął.
Piasek zafalował i pojawiły się na nim wzgórki, ale
istoty, które je utworzyły, nie wynurzyły się.
- Jeśli to czerwie, to są mniejsze od tych, które mamy
w ładowni - powiedział Stilgar.
- Ale mimo to robią wrażenie - rzekł Liet.
- Miały mniej czasu, żeby dojrzeć - zauważyła
Sziena. - Matka Przełożona Odrade wysłała ochotniczki
na Rozproszenie dopiero wtedy, gdy pustynnienie
Kapitularza było już poważnie zaawansowane. Nie
wiemy też, ile czasu zajęło błądzącym siostrom dotarcie
tutaj.
Szybkie posuwanie się piaszczystego pustkowia
znaczyły niczym fale na powierzchni stawu wyraźne
linie. Na jego skrajach znajdowały się strefy, w których
wyginęła cała roślinność, a ziemia zamieniła się w kurz
rozwiewany przez wiatr. Wdzierająca się coraz dalej
pustynia stworzyła widmowe lasy i wymarłe wioski.
Lecąc nisko, Teg odkrył dachy do połowy
zasypanych domów, szczyty wspaniałych niegdyś
budynków pogrzebanych pod nieubłaganie prącym
piaskiem. W pewnej chwili zobaczył wstrząsający
widok - wywróconą do góry dnem łódź na spieczonej
przez słońce wydmie.
- Nie mogę się doczekać spotkania z naszymi
siostrami - powiedziała z przejęciem Stuka. -
Najwyraźniej zakończyły swoją misję tutaj sukcesem.
- Spodziewam się, że powitają nas z zadowoleniem -
przyznała Sziena.
Widząc zasypane piaskiem miasto, Teg nie sądził, by
rdzenni mieszkańcy planety przyjęli z radością to, co
zrobiły Bene Gesserit. Kiedy lichtuga leciała wzdłuż
północnej granicy pustyni, skanery wykryły małe chaty
i namioty wzniesione tuż poza zasięgiem piasku. Teg
zastanawiał się, jak często nomadzi muszą przenosić
swoje osiedla. Jeśli strefa sucha rozszerzała się tak
szybko jak na Kapitularzu, ten świat tracił codziennie
setki hektarów terenu, a proces ów stale przyspieszał, w
miarę jak trocie piaskowe kradły cenną wodę.
- Wyląduj w jednym z tych osiedli, baszarze -
powiedziała Sziena. - Na skraju wydm mogą być nasze
utracone siostry, by śledzić posuwanie się pustyni.
- Pragnę znowu poczuć pod stopami prawdziwy
piasek - mruknął Stilgar.
- To wszystko jest takie fascynujące - rzekł Liet.
Kiedy Teg krążył nad jedną z wiosek nomadów, jej
mieszkańcy wybiegli z chat i pokazywali sobie statek
wzniesionymi palcami. Sziena i Stuka przywarły do
plazowych szyb, wypatrując charakterystycznych
czarnych strojów Bene Gesserit, ale nie dostrzegły
żadnej ubranej tak osoby.
Nad wioską górowała formacja skalna, zapora dająca
osłonę przed piaskiem i pyłem. Na jej szczycie stali
ludzie i wymachiwali rękami, ale Teg nie potrafił
określić, czy to przyjazne czy wrogie gesty.
- Widzisz, zakrywają głowy i twarze płatami tkaniny
z filtrami - powiedział Liet. - Coraz suchsze powietrze
zmusza ich do przystosowania. Żeby móc żyć tutaj, na
skraju wydm, uczą się już zachowywać wilgoć ciała.
- Moglibyśmy nauczyć ich wytwarzać prawdziwe
filtraki - rzekł z uśmiechem Stilgar. - Minęło dużo
czasu, odkąd miałem porządny filtrak. Spędziłem
dwanaście lat na Itace, nasycając płuca wilgocią. Nie
mogę się doczekać, kiedy znowu poczuję smak suchego
powietrza!
Teg znalazł otwarty teren i posadził na nim lichtugę.
Poczuł nieokreślony niepokój, kiedy pomknęli ku nim
tubylcy.
- To są wyraźnie obozy nomadów - powiedział. -
Dlaczego nie przeniosą się w głąb lądu, gdzie klimat
jest bardziej przyjazny?
- Ludzie się przystosowują - odparła Sziena.
- Ale dlaczego mieliby to robić? Owszem, strefa
pustynna się poszerza, ale na planecie wciąż jest
mnóstwo rozległych lasów, a nawet leżących niedaleko
stąd miast. Ci ludzie mogliby jeszcze przez pokolenia
uciekać przed wydmami, a mimo to uparcie tkwią tutaj.
Zanim otworzył się właz, by wpuścić suche powietrze,
koczownicy otoczyli statek. Sziena i Stuka, obie w
tradycyjnych sukniach z Kapitularza, by rozpoznały je
osiadłe tutaj siostry, śmiało ruszyły naprzód. Za nimi
poszedł Teg ze Stilgarem i Lietem.
- Jesteśmy Bene Gesserit! - krzyknęła Sziena w
galachu. - Czy są wśród was jakieś nasze siostry?
Osłaniając dłonią oczy przed jaskrawym światłem
słońca, powiodła wzrokiem po nielicznych, ogorzałych
twarzach kobiet, ale nie uzyskała odpowiedzi.
- Może lepiej byłoby polecieć do innej wioski -
zasugerował szeptem Teg. Jego zmysł taktyczny był w
stanie pogotowia.
- Jeszcze nie.
Podszedł do nich starszy mężczyzna i odsunął maskę
z twarzy.
- Pytacie o Bene Gesserit? - rzekł. - Tutaj, na Qelso?
Chociaż miał dziwny akcent, mówił zrozumiale.
Mimo podeszłego wieku wyglądał na zdrowego i
pełnego energii.
Stuka wysunęła się przed Szienę.
- O te, które noszą czarne suknie, takie jak nasze -
wyjaśniła. - Gdzie one są?
- Wszystkie nie żyją. - W oczach starca pojawił się
błysk.
Stuka nabrała podejrzeń, ale za późno. Poruszając się
jak atakujący wąż, mężczyzna rzucił nożem, który miał
ukryty w rękawie, i zrobił to celnie.
Na niewidzialny znak reszta tłumu runęła za
przybyszem.
Stuka pociągnęła niezgrabnie rękojeść noża sterczącą
z jej piersi, ale palce odmówiły jej posłuszeństwa.
Osunęła się na kolana i stoczyła ze schodów lichtugi.
Sziena już się wycofywała. Teg krzyknął do Lieta i
Stilgara, by wrócili do statku, wyciągając paralizator,
który wziął ze zbrojowni Itaki.
Duży kamień trafił Stilgara w głowę. Liet skoczył mu
na pomoc i usiłował wciągnąć go do lichtugi. Teg
wystrzelił z paralizatora i srebrzysty strumień energii
powalił część zakurzonego tłumu, ale w ich stronę
poleciały następne noże i kamienie.
Ogarnięci szałem tubylcy wdarli się ze wszystkich
stron na schody i rzucili na Tega. Zanim zdążył
ponownie strzelić, wiele dłoni chwyciło go za
nadgarstek, a ktoś wyszarpnął mu paralizator. Inni
złapali Lieta za ramiona i ściągnęli go na dół.
Sziena zadawała mnóstwo ciosów z repertuaru
technik bojowych Bene Gesserit. Wkrótce wokół niej
legło wielu napastników.
Teg przygotowywał się z rykiem do wejścia w stan
superszybkiej przemiany materii, w którym z łatwością
mógł unikać ciosów i dźgnięć, ale z odebranego mu
paralizatora trysnął srebrzysty promień, powalając jego,
a zaraz potem Szienę.
*
Wieśniacy niezwłocznie skrępowali ręce czterem
jeńcom. Chociaż był bardzo poturbowany, Teg
zachował świadomość. Widział, że Lieta i Stilgara
związano razem. Ciało Stuki leżało obok schodów, a
napastnicy plądrowali lichtugę i wyciągali jej
wyposażenie.
Kilku mężczyzn podniosło zwłoki Stuki. Starzec
wyciągnął nóż z jej piersi i wytarł go ze wstrętem w jej
suknię. Łypnął ze złością na trupa i splunął, po czym
podszedł do jeńców. Patrząc na trzech młodych
mężczyzn, kręcił z dezaprobatą głową.
- Nie przedstawiłem się - powiedział. - Możecie
mówić mi Var.
Sziena spojrzała na niego wyzywająco.
- Dlaczego nam to zrobiliście? - zapytała. -
Powiedziałeś, że słyszeliście o Bene Gesserit.
Twarz Vara wykrzywiła się, jakby miał nadzieję, że
uda mu się uniknąć rozmowy z nią. Pochylił się ku niej.
- Tak, znamy Bene Gesserit - rzekł. - Przybyły tutaj
przed laty i sprowadziły na naszą planetę swoje
diabelskie stwory. Mówiły, że to eksperyment.
Eksperyment? Spójrz, co zrobiły z naszym pięknym
światem! Staje się bezużyteczną kupą piachu. - Podniósł
nóż, długą chwilę przyglądał się Szienie, po czym
wsunął go do pochwy. - Kiedy w końcu zdaliśmy sobie
sprawę z tego, co robią te kobiety, zabiliśmy je, ale było
już za późno. Nasza planeta umiera, a my walczymy, by
ochronić to, co z niej zostało.
Pierwszą zasadą utrzymania się na rynku jest
dostrzeżenie zapotrzebowania i zaspokojenie
go. Kiedy nie pojawia się zadowalające
zapotrzebowanie, dobry biznesmen tworzy je
w każdy możliwy sposób.
- główna dyrektywa handlowa KHOAM
Kiedy jeszcze jeden nawigator zmarł w swoim
zbiorniku, opłakiwało go niewielu administratorów
Gildii Kosmicznej. Sprowadzono po prostu ogromny
liniowiec do stoczni na Węźle, by wyposażyć go w
ixańskie kompilatory matematyczne. Uważano to za
postęp.
Po wielu latach praktyki Khrone z łatwością ukrył
zadowolenie z tego widoku. Na razie wszystkie aspekty
szeroko zakrojonego planu rozwijały się zgodnie z
przewidywaniami, kostki domina przewracały się jedna
po drugiej. Występując w dobrze znanej postaci
ixańskiego inżyniera kontroli, przywódca miriadów
maskaradników czekał na wysokiej platformie
zwieńczonej miedzianą podłogą. W powiewach
ciepłego wiatru, otoczony wyziewami przemysłowymi,
obserwował pełną zgiełku stocznię.
Stojący obok niego administrator Rentel Gorus nie
potrafił równie dobrze ukryć satysfakcji. Zamrugał
mlecznobiałymi oczami i spojrzał na kabinę pilota
wiekowego, wycofanego z eksploatacji statku.
- Ardrae był jednym z najstarszych nawigatorów w
naszej flocie - powiedział. - Nawet po drastycznym
zmniejszeniu dostaw przyprawy utrzymywał się przy
życiu dłużej, niż się spodziewaliśmy.
- Nawigatorzy! - rzekł z przekąsem pulchny
przedstawiciel KHOAM. - Teraz, kiedy jedna po drugiej
znikają te istoty, które pochłaniały ogromne środki,
zyski Gildii powinny znacznie wzrosnąć.
Jego asystent, mentat, wyrecytował bez żadnej
zachęty ze strony pryncypała:
- Znając czas życia tego nawigatora i biorąc pod
uwagę ilości melanżu potrzebne do doprowadzenia u
niego do mutacji, obliczyłem całkowitą ilość
przyprawy, którą spożył podczas służby w Gildii. Przy
zmieniających się cenach podczas jej względnej
obfitości w okresie, w którym wytwarzali ją Tleilaxanie,
i obecnych, gwałtownie rosnących wskutek poważnych
niedoborów kosztach, za tę sumę Gildia mogłaby kupić
trzy pełnowymiarowe liniowce wyposażone w aparaturę
do wytwarzania pola pozaprzestrzennego.
Przedstawiciel KHOAM mruknął coś ze wstrętem,
natomiast Khrone milczał. Przekonał się już, że
najskuteczniejszą metodą jest przysłuchiwanie się i
obserwowanie. Można było liczyć na to, że ludzie
wyciągną własne wnioski (często błędne), jeśli tylko
wskaże im się właściwy kierunek.
Rozkoszując się swoimi sekretami, Khrone myślał o
licznych ambasadorach, których Gildia wysłała na front,
starając się zawrzeć pakt o nieagresji z myślącymi
maszynami i mając nadzieję, że dla zapewnienia sobie
przetrwania uda jej się zachować neutralność. Ale wielu
z tych emisariuszy było maskaradnikami, wtyczkami
Khrone'a, którzy celowo nie doprowadzili do
porozumienia. Inni - ludzie - nigdy nie powrócili z tych
misji.
Po zniszczeniu Richese przez zbuntowane Dostojne
Matrony (kierowane potajemnie przez maskaradników
Khrone'a) ludzie musieli się zwrócić do Ixan i Gildii, by
otrzymać potrzebne im artykuły techniczne. Stocznie na
Węźle zawsze były ogromnymi zakładami
produkującymi wielkie statki do podróży
międzygwiezdnych.
Flota Murbelli rosła z zadziwiającą szybkością, ale
Khrone wiedział, że nawet te wysiłki nie na wiele się
zdadzą w konfrontacji z ogromem rozbudowywanych
od tysięcy lat sił Omniusa. Zakłady przemysłowe na
Ixie (również kontrolowane przez maskaradników)
wciąż opóźniały stworzenie i modyfikację
unicestwiaczy, od których zależały możliwości obronne
zgromadzenia żeńskiego. A ponieważ każdym nowym
statkiem Gildii kierował już nie nawigator, lecz ixański
kompilator matematyczny, Matkę Dowodzącą i jej
sprzymierzeńców czekało jeszcze wiele niespodzianek.
- Zbudujemy więcej statków, by zrekompensować
sobie spadek liczby nawigatorów - obiecał administrator
Gorus. - Nasz kontrakt z nowym zgromadzeniem
żeńskim nie ma, jak się zdaje, końca. Nigdy jeszcze nie
mieliśmy tylu zamówień.
- Ale za to drastycznie spadł handel
międzyplanetarny. - Przedstawiciel KHOAM skinął
głową zarówno Khrone'owi, jak i Gorusowi. - Jak
zgromadzenie zapłaci za te drogie statki i broń?
- Wywiązują się z zobowiązań finansowych,
zwiększając podaż melanżu - odparł Gorus.
Khrone skierował w końcu rozmowę na tory, którymi
powinna pobiec.
- A dlaczego nie przyjmiecie zapłaty końmi, ropą
naftową albo jakąś przestarzałą, bezużyteczną
substancją? - spytał. - Skoro wasi nawigatorzy
wymierają, a statki doskonale funkcjonują z ixańskimi
kompilatorami, Gildia nie potrzebuje już melanżu. Co z
tego macie?
- Istotnie, jego wartość bardzo się zmniejszyła. W
minionym ćwierćwieczu, po zniszczeniu Rakis i
światów Tleilaxan, liczba tych, którzy mogli sobie
pozwolić na okazjonalne zażywanie przyprawy,
drastycznie spadła. - Przedstawiciel KHOAM zerknął
na swojego mentata, a ten skinął głową na znak zgody. -
Kapitularz może mieć monopol na melanż, ale
trzymając go zazdrośnie w garści i zmniejszając ilość
przyprawy dostępnej dla ogółu nabywców, zlikwidował
rynek na nią. Tak naprawdę potrzebuje jej już niewiele
osób. Czy teraz, kiedy nauczyliśmy się żyć bez niej,
ludzie będą skłonni wrócić do dawnego uzależnienia?
- Prawdopodobnie tak - odparł Gorus. - Wystarczy
tylko obniżyć cenę, a klienci będą się pchali drzwiami i
oknami.
- Czarownice nadal panują nad Buzzellem - zauważył
mentat. - Mają inne możliwości zapłaty.
Człowiek KHOAM pogardliwie uniósł brwi. Wydał
kilka bardzo ekspresyjnych dźwięków, po czym rzekł:
- Luksusowe artykuły podczas wojny? Niezbyt dobra
inwestycja.
- Dostarczanie kojotytów też nie idzie im już łatwo -
zauważył Gorus - odkąd potwory morskie niszczą
hodowle cholister i atakują zbieraczy.
Khrone słuchał uważnie. Jego szpiedzy przywieźli
niepokojące, ale zarazem intrygujące doniesienia o
dziwnych wydarzeniach na Buzzellu i o możliwym
tajnym projekcie nawigatorów realizowanym na tej
planecie. Maskaradnik potrzebował więcej informacji.
Przyglądał się, jak mechaniczne szczęki
zamontowane na dużym żurawiu otwierają kabinę pilota
gigantycznego, wycofanego z eksploatacji liniowca.
Ciężkie podnośniki dryfowe jęczały, wyciągając
grubościenny plazowy zbiornik nawigatora. W trakcie
powolnego, niezdarnego wydobywania zbiornik
zahaczył o brzeg dziury w kadłubie statku. Oderwała się
płyta poszycia i poleciała w dół. Odbiła się od burty,
wzniecając deszcz iskier, po czym pokoziołkowała i w
końcu grzmotnęła w ziemię.
Z komory nawigatora uciekały do atmosfery
pomarańczowe pasma gazu przyprawowego. Jeszcze
przed dziesięcioma laty za taką jego ilość można byłoby
kupić pałac Imperatora. Teraz przedstawiciel KHOAM i
administrator Gorus przyglądali się temu bez słowa.
- Złóżcie zbiornik przed nami - rzucił Gorus do
mikrofonu przy kołnierzu. - Chcę mu się przyjrzeć.
Żuraw dźwignął grubościenną komorę z kadłuba
liniowca i przeniósł ją nad platformę obserwacyjną.
Podnośniki opuściły ją delikatnie na miedzianą podłogę,
na której spoczęła z niepokojąco głośnym łoskotem.
Przez szczelinę w plazie nadal ulatniał się gaz.
Opary melanżu miały dziwnie mdły, metaliczny
zapach, co świadczyło o tym, że nawigator wdychał je i
wydychał, dopóki przyprawa zachowywała choć trochę
mocy. Na polecenie mlecznookiego administratora
milczący robotnicy Gildii otworzyli pokrywę zbiornika,
co spowodowało, że resztka przyprawy wystrzeliła z
niego z głośnym sykiem.
W miarę ulatniania się gazu ciemne obłoki w
zbiorniku przerzedzały się, ukazując coraz wyraźniej
leżącą na podłodze postać. Khrone oczywiście widział
już nawigatorów, ale ten był zwiotczały, szary i martwy.
Bulwiasta głowa, małe oczy, połączone błoną palce,
miękka jak u płaza skóra upodabniały go do dużego,
zniekształconego płodu. Ardrae umarł kilka dni
wcześniej, pozbawiony życiodajnego melanżu. Chociaż
Gildia miała teraz mnóstwo przyprawy, administrator
Gorus już jakiś czas temu wstrzymał jej dostawy dla
nawigatorów.
- Spójrzcie, martwy nawigator. Niewiele osób ujrzy
ponownie taki widok.
- Ilu ich jeszcze zostało na statkach Gildii? - zapytał
Khrone.
- Na statkach, które nadal mamy w spisie, pozostało
przy życiu tylko trzynastu - odparł wymijająco Gorus. -
Odliczamy czas do ich śmierci.
- Co to znaczy „na statkach, które nadal mamy w
spisie"? - zainteresował się przedstawiciel KHOAM.
Gorus się zawahał.
- Jest jeszcze trochę pilotowanych przez nawigatorów
jednostek, których nie udało nam się wyposażyć w
kompilatory matematyczne - przyznał. - Te statki... jak
by to powiedzieć... w kilku minionych miesiącach
zniknęły.
- Z n i k n ę ł y? Ile było tych liniowców? Każdy z
nich jest niezmiernie drogi!
- Nie znam dokładnej liczby.
- Podaj nam przybliżone dane. - Głos przedstawiciela
KHOAM brzmiał twardo.
- Pięćset, może tysiąc.
- T y s i ą c?!
Stojący u jego boku mentat zachował milczenie, ale
widać było, że jest równie zaskoczony i zdenerwowany
jak przełożony.
Usiłując pokazać, że panuje nad sytuacją, Gorus
powiedział niemal lekceważącym tonem:
- Kiedy nawigatorzy przymierają głodem z braku
przyprawy, wpadają w desperację. Nic dziwnego, że
podejmują irracjonalne działania.
Sam Khrone był zaniepokojony, ale nie pokazywał
tego po sobie. Te zniknięcia wyglądały na szeroko
zakrojony spisek z udziałem frakcji nawigatorów, coś,
czego się nie spodziewał.
- Domyślasz się, dokąd mogli się udać? - zapytał.
- To bez znaczenia. - Administrator Gildii udawał, że
odnosi się do tego z nonszalancją. - Skończy im się
przyprawa i umrą. Spójrzcie na te stocznie, na to, ile
statków codziennie budujemy. Niedługo nadrobimy
stratę tych przestarzałych jednostek i zbytecznych
nawigatorów. Bez obaw. Po tylu latach uzależnienia od
jednej substancji Gildia podjęła dobrą decyzję
biznesową.
- Dzięki waszym partnerom z Ixa - zauważył Khrone.
- Tak, dzięki Ixowi.
Po chwili ciszy w stoczni zapanował hałas. Spawacze
wrócili do pracy, a ciężkie maszyny umieszczały we
właściwych miejscach zakrzywione elementy statków.
Szeroki na pół kilometra ciągnik przyholował dwa
silniki Holtzmana. Stojący na platformie mężczyźni
długo przyglądali się w milczeniu imponującym
pracom. Żaden z nich nawet nie spojrzał ponownie na
trupa żałosnego nawigatora w zbiorniku.
Ludzkość ma wiele głębokich wierzeń.
Najważniejszym z nich jest pojęcie domu.
- archiwa Bene Gesserit,
Analizy czynników motywujących
Kiedy następnym razem liniowiec Edryka poleciał na
Buzzella, opuszczając planetę, wiózł coś znacznie
cenniejszego niż kojotyty.
Na zamkniętym pokładzie laboratoryjnym ukryta
była paczka wyjątkowo silnej substancji uzyskanej z
dziwnego narządu zabitego czerwia morskiego. Waff
nazwał ją z bezgranicznym optymizmem
„superprzyprawą". Badania dowiodły, że jej moc
przewyższa każdą przyprawę, jaką kiedykolwiek
odnotowano. Ta niezwykła substancja diametralnie
odmieni sytuację frakcji nawigatorów.
Tleilaxański mistrz zdawał sobie sprawę z wagi
swojego osiągnięcia i zamierzał to wykorzystać. Bez
wezwania przepchnął się między strażnikami Gildii i
skierował na zarezerwowany dla nawigatora poziom, na
który wstęp miały tylko zaufane osoby. Ignorując
wezwania, by się zatrzymał, otwierał kolejne grube
drzwi, aż stanął przed zbiornikiem o plazowych
ścianach, w którym tkwił Edryk w kosztownej kąpieli
gazu przyprawowego. Waffowi udało się odtworzyć
przynajmniej jeden rodzaj czerwi, więc nie był już
uniżonym pochlebcą. Mógł teraz stawiać żądania.
Skrócony okres życia gholi nie dawał mu wiele czasu
na osiągnięcie ważnych celów, był zatem coraz bardziej
zdesperowany. Miał już za sobą szczyt formy fizycznej
i jego szybko starzejące się ciało czekała rychła śmierć.
Prawdopodobnie został mu mniej więcej rok.
- Teraz, kiedy moje czerwie morskie mogą
wytwarzać przyprawę w formie dostępnej dla
nawigatorów Gildii, chcę, żebyś zabrał mnie na Rakis -
powiedział, stojąc przed zbiornikiem Edryka w
wyzywającej pozie. Nie miał już nic do stracenia, a
wszystko do zyskania. Skrzyżował w tryumfalnym
geście ramiona na wąskiej piersi.
Edryk wolno podpłynął do plazowej ściany. Widok
kłębów pomarańczowego gazu był hipnotyzujący.
- Działanie nowego melanżu nie zostało
udowodnione w praktyce - powiedział.
- To bez znaczenia - odparł Waff. - Został
udowodniony jego skład chemiczny.
- Martwię się - dobiegł z głośników donośny głos
Edryka. - Melanż w oryginalnej postaci ma złożoną
strukturę, której nie wykaże żadna analiza laboratoryjna.
- Niepotrzebnie się martwisz - powiedział Waff. -
Przyprawa wytwarzana przez czerwie morskie działa
silniej niż jakakolwiek, którą dotąd spożywałeś. Jeśli mi
nie wierzysz, sam jej spróbuj.
- Twoja pozycja nie uprawnia cię do stawiania żądań.
- Nikt inny nie osiągnąłby tego, co mnie się udało.
Buzzell będzie waszym nowym źródłem melanżu.
Łowcy czerwi morskich będą zbierali więcej
przyprawy, niż zdołacie zużyć, i nawigatorzy nigdy już
nie będą zależni od czarownic Bene Gesserit ani od
czarnego rynku. Nawet jeśli siostry postanowią zbierać
melanż wytwarzany przez czerwie morskie i będą
próbowały znowu zdobyć na to monopol, możecie je
ignorować. Zmieniając c z e r w i e zamiast planet,
możemy sprowadzić je w dowolne miejsce. Stworzyłem
wam drogę do wolności. - Waff prychnął, po czym
podniósł głos: - Teraz domagam się zapłaty.
- Ocaliliśmy ci życie po obaleniu rządów Dostojnych
Matron na Tleilaxie - odparł Edryk. - Czy to nie jest
wystarczająca zapłata?
Ghola Tleilaxanina rozłożył ręce z pojednawczym
westchnieniem.
- To, o co proszę, będzie cię niewiele kosztowało i
przyniesie ci zaszczyt, Boże błogosławieństwo -
powiedział.
Na zniekształconej twarzy nawigatora pojawił się
wyraz niezadowolenia.
- Czego pragniesz, człowieczku? - zapytał.
- Powtarzam: Zabierz mnie na Rakis.
- To absurd - rzekł bezbarwnym tonem Edryk. - Ta
planeta jest martwa.
- Na Rakis zginęło moje ostatnie wcielenie, możesz
więc to uznać za pielgrzymkę - ciągnął pospiesznie
Waff, mówiąc więcej, niż zamierzał wyjawić. - Z
pozostałych troci piaskowych stworzyłem w
laboratorium jeszcze trochę małych czerwi.
Wzmocniłem je, by mogły przetrwać w najsurowszym
środowisku. Mogę je reintrodukować na Rakis i
sprowadzić ponownie Proroka... - Zamilkł nagle.
Po pierwszych doniesieniach, że czerwie morskie
świetnie się rozwijają na Buzzellu, Waff skierował
wysiłki na kilka ostatnich troci piaskowych z pierwotnej
hodowli. Ustawienie chromosomów czerwi w taki
sposób, by przetrwały w dogodnym środowisku
oceanicznym, było nie lada wyzwaniem, ale o wiele
trudniejsze okazało się wzmocnienie tych potworów na
tyle, by poradziły sobie na wypalonych pustkowiach
Rakis. Jednak trudności nie zrażały Waffa. Cały czas
przyświecał mu jeden cel: ponowne wprowadzenie
czerwi na planetę, na której było ich miejsce.
„Boży Wysłannik musi powrócić na Diunę" - to była
jego myśl przewodnia.
Przyglądał się bacznie Edrykowi, który gładził się
płetwiastymi dłońmi po brodzie, zastanawiając nad jego
prośbą.
- Nasza Wyrocznia przysłała nam niedawno
wezwanie, by nawigatorzy opuścili Gildię i dołączyli do
niej, bo szykuje się do wielkiej bitwy - rzekł w końcu
Edryk. - To musi być teraz naszym priorytetem.
- Błagam cię, zabierz mnie na Rakis. - Jakby dla
przypomnienia mu o rychłej śmierci pierś Waffa
przeszyło nagłe ukłucie bólu, który promieniował do
kręgosłupa. Musiał zmobilizować wszystkie siły, by nie
pokazać męki umierania, cierpienia, które odczuwał z
powodu pogłębiającej się niewydolności. Zostało mu
tak mało czasu. - Czy proszę o tak wiele? Wyświadcz
mi tę jedną przysługę pod koniec mojego życia.
- To jest twoim pragnieniem? U m r z e ć t a m?
- Poświęcę resztę energii na przygotowanie moich
czerwi. Może jest jakiś sposób, by reintrodukować je na
Rakis i odtworzyć dawny układ ekologiczny. Pomyśl
tylko: jeśli mi się uda, będziecie mieli jeszcze jedno
źródło melanżu.
- Nie będziesz zadowolony z tego, co tam zastaniesz.
Nawet mając aparaturę do odzyskiwania wilgoci,
schronienie i sprzęt, trudniej jest tam obecnie przetrwać
niż kiedykolwiek. Twoje oczekiwania są
nierealistyczne. Nie pozostało tam nic, co by się
nadawało do użytku.
- Rakis jest moim domem, moim duchowym
kompasem - rzekł Waff, bezskutecznie starając się, by
w jego głosie nie słychać było rozpaczy.
Edryk przemyślał to.
- Mogę zagiąć przestrzeń i zawieźć cię na Rakis, ale
nie mogę ci obiecać, że wrócę po ciebie - powiedział. -
Wezwała mnie Wyrocznia.
- Pozostanę tam tak długo, jak to będzie konieczne.
Bóg się o mnie zatroszczy.
Waff pospiesznie wrócił na pokład badawczy.
Zamierzając pozostać na pustynnej planecie przez resztę
życia, zamówił wszystkie zapasy i sprzęt, których
mógłby potrzebować przez lata. Pozwoli mu to na
całkowitą samowystarczalność na tej ponurej,
pozbawionej życia planecie. Złożywszy zamówienie,
spojrzał na zbiorniki, w których wiły się jego nowe,
okryte pancerzem czerwie, nie mogąc się doczekać,
kiedy zostaną wypuszczone.
Rakis... Diuna... była jego przeznaczeniem. Czuł w
głębi serca, że wzywa go tam Bóg i że jeśli przyjdzie
mu zginąć na tym świecie... niechaj tak się stanie.
Ogarnęła go ciepła, kojąca fala zadowolenia. Wiedział,
jakie jest jego miejsce we wszechświecie.
*
W oknach widokowych prywatnych pomieszczeń
Waffa na liniowcu ukazała się poczerniała kula o lekko
miedzianym odcieniu. Tleilaxanin był tak zajęty
zbieraniem swoich rzeczy, że nawet nie poczuł
uruchomienia silników Holtzmana i zagięcia
przestrzeni.
Edryk zaskoczył go, oferując dodatkowe zapasy i
mały zespół wiernych gildyjskich asystentów do
pomocy przy rozbijaniu obozu i prowadzeniu
eksperymentów. Być może chciał, by jego ludzie
przekonali się naocznie, czy Tleilaxaninowi znowu
powiodło się z czerwiami. Waff nie miał nic przeciwko
temu, jeśli tylko nie będą wchodzili mu w drogę. Nie
przedstawiwszy się milczącym członkom swojego
nowego zespołu, Tleilaxanin pokierował przeniesieniem
opancerzonych czerwi z odizolowanego od reszty statku
laboratorium, samoczynnie ustawiających się schronień
i sprzętu, wszystkiego, czego będzie potrzebował, by
przetrwać na zwęglonym świecie.
Lichtugę pilotował jeden z milczących, gładkolicych
pomocników. Zanim dotarli na powierzchnię Diuny,
liniowiec opuścił orbitę. Edryk chciał jak najszybciej
ruszyć w drogę, odpowiadając na wezwanie Wyroczni.
Wiózł ładunek superprzyprawy, nadzieję i dobrą wieść
dla wszystkich nawigatorów.
Natomiast Waff nie widział niczego poza spalonym,
martwym krajobrazem legendarnego świata.
Bakterie są niczym mikroskopijne maszyny,
znane z wpływu, jaki wywierają na większe
układy biologiczne. Ludzie zachowują się
podobnie, działając jak organizmy szerzące
chorobę w układach planetarnych, a zatem
powinno się ich badać w taki sam sposób.
- Erazm, notatniki laboratoryjne
Kiedy zjadliwa zaraza dotarła na Kapitularz, pierwsze
przypadki zachorowań pojawiły się wśród robotników.
Siedmiu mężczyzn dopadła tak szybko, że na twarzach
umierających malowało się więcej zdziwienia niż bólu.
Choroba rozprzestrzeniała się również w Wielkiej
Sali, w której młodsze siostry spożywały posiłki. Wirus
działał tak podstępnie, że najbardziej zaraźliwe stadium
zaczynało się na dzień przed wystąpieniem pierwszych
objawów, wskutek czego epidemia zatopiła szpony w
najpodatniejszych, zanim nowe zgromadzenie żeńskie
uświadomiło sobie zagrożenie.
W ciągu trzech pierwszych dni zmarły setki osób,
pod koniec tygodnia nie żyło już ponad tysiąc, a po
dziesięciu dniach przestano w ogóle liczyć ofiary.
Pracownicy pomocniczy, nauczyciele, goście, kupcy z
innych światów, kucharze i pomoce kuchenne, a nawet
niedoszłe Matki Wielebne padali niczym kłosy pszenicy
pod kosą Ponurego Żniwiarza.
Murbella wezwała starsze doradczynie do
natychmiastowego opracowania planu walki z zarazą,
ale z doniesień o epidemiach na innych nękanych przez
nią planetach wiedziały one, że środki prewencyjne i
kwarantanna na nic się zdadzą. Zamknięto drzwi sali
konferencyjnej, ponieważ nie można było pozwolić, by
młodsze siostry i akolitki poznały omawianą w niej
strategię.
- Naszym głównym celem jest zapewnienie
zgromadzeniu przetrwania, nawet jeśli reszta
mieszkańców Kapitularza umrze - oznajmiła Murbella,
chociaż robiło jej się niedobrze na myśl o tych
wszystkich nieprzygotowanych akolitkach, zespołach
zbieraczy przyprawy w strefie pustynnej, architektach i
robotnikach budowlanych, kontrolerach pogody,
ogrodnikach, sprzątaczkach, bankowcach,
pracownikach archiwów, pilotach, technikach i
sanitariuszach. O tych wszystkich, którzy tworzyli
podstawy Kapitularza.
- Matki Wielebne mają kontrolę nad swoimi
procesami komórkowymi, potrzebną do zwalczenia tej
choroby na jej polu bitwy - powiedziała Laera. Starała
się, by brzmiało to obiektywnie, ale łamał jej się głos. -
Możemy wykorzystać mechanizmy obronne naszych
organizmów do odparcia zarazy.
- Innymi słowy, każdy, kto nie przeszedł agonii
przyprawowej, umrze - skomentowała to Kiria. - Jak
Dostojne Matrony. Dlatego przede wszystkim, by się
nauczyć, jak możemy się bronić przed epidemią,
ścigałyśmy Bene Gesserit.
- Możemy użyć krwi Bene Gesserit, które przeżyły
zarazę, do stworzenia szczepionki przeciw niej? -
zapytała Murbella.
Laera potrząsnęła głową.
- Matki Wielebne wypierają szerzące zarazę wirusy z
jednej komórki po drugiej - odparła. - Nie ma żadnych
przeciwciał, którymi mogłybyśmy się podzielić z
innymi.
- To nie jest nawet tak proste, jak przedstawia to
Laera - zachrypiała Accadia. - Matka Wielebna może
odpowiednio ukierunkować swoje biologiczne
mechanizmy obronne tylko wtedy, gdy ma dość energii,
by to zrobić, i gdy ma czas i możliwość skupić się na
sobie. A ta zaraza zmusza nas do poświęcania energii
opiekowaniu się najbardziej nieszczęśliwymi jej
ofiarami.
- Jeśli popełnicie ten błąd, umrzecie jak nasza
namiastka Szieny na Jhibraith - powiedziała Kiria z
lekką drwiną. - My, Matki Wielebne, będziemy musiały
zająć się sobą i nikim innym. Pozostali i tak nie mają
szans. Musimy się z tym pogodzić.
Murbella czuła już początki wyczerpania, ale
niepokój nie dawał jej spocząć. Chodziła nerwowo w tę
i z powrotem po zamkniętej sali narad. Musiała
pomyśleć. Co można było zrobić, by poradzić sobie z
takim mikroskopijnym, śmiertelnym wrogiem?
„Przetrwają tylko Matki Wielebne...” - kołatało się jej
po głowie.
- Znajdźcie wszystkie akolitki, które są prawie
gotowe do przejścia agonii - poleciła stanowczo
doradczyniom. - Czy mamy dość Wody Życia?
- Dla nich wszystkich?! - krzyknęła Laera.
- Dla każdej z nich. Dla każdej siostry, która ma
choćby najmniejszą szansę na jej przetrwanie. Podajcie
tę truciznę wszystkim i miejmy nadzieję, że zdołają ją
rozłożyć i przeżyć. Tylko wtedy będziemy zdolne
pokonać zarazę.
- Wiele umrze podczas tej próby - ostrzegła Laera.
- Albo w s z y s t k i e zabije zaraza. Nawet jeśli
większość kandydatek ulegnie agonii, będzie to postęp.
- Murbelli nie drgnął nawet jeden mięsień twarzy. Wiele
lat wcześniej w ten sposób umarła jej córka Rinya.
Uśmiechając się lekko zwiędłymi wargami, Accadia
skinęła głową.
- Bene Gesserit powinna raczej umrzeć podczas
agonii przyprawowej niż na chorobę szerzoną przez
wroga. To gest oporu, nie poddania się.
- Dopilnujcie, żeby to zrobiono.
*
W domach śmierci Murbella puszczała mimo uszu
jęki chorych i konających. Lekarki kapituły miały
narkotyki i silne leki znieczulające, a akolitki Bene
Gesserit nauczone były blokować ból. Mimo to
nieszczęście, jakim była zaraza, mogło przełamać
najmocniejsze warunkowanie.
Matka Dowodząca nie mogła znieść widoku sióstr
niezdolnych do zapanowania nad swoim cierpieniem.
Było jej wstyd, nie z powodu ich słabości, lecz dlatego,
że nie potrafiła temu zapobiec.
Podeszła do rzędów prowizorycznych łóżek, na
których leżały młode akolitki. Większość była
przerażona, część zdeterminowana. W pokoju unosiła
się woń zjełczałego cynamonu - nie przyjemna, lecz
ostra. Murbella przyglądała się, zmarszczywszy brwi,
jak dwie Matki Wielebne wynoszą z kamiennymi
twarzami nosze z owiniętym w prześcieradło ciałem
młodej kobiety.
- Jeszcze jedna nie przetrzymała agonii?
Matki Wielebne skinęły głowami.
- Dzisiaj sześćdziesiąt jeden - powiedziała jedna z
nich. - Umierają równie szybko jak z powodu zarazy.
- A ilu się udało?
- Czterdziestu trzem.
- Zatem czterdzieści trzy będą żyły, by walczyć z
wrogiem.
Murbella chodziła jak kwoka wzdłuż rzędów łóżek,
przyglądając się dotkniętym zarazą siostrom. Niektóre,
zyskawszy nową świadomość swego ciała, spokojnie
spały, inne zwijały się w głębokiej śpiączce i nie było
pewne, czy kiedykolwiek z niej wyjdą.
Na końcu jednego z rzędów leżała kilkunastoletnia
dziewczyna o przerażonych oczach. Uniosła się na
drżących rękach na posłaniu. Napotkała wzrok Murbelli
i mimo stanu, w jakim się znajdowała, jej oczy
rozbłysły.
- Matko Dowodząca - powiedziała ochryple.
Murbella podeszła do niej.
- Jak masz na imię? - zapytała.
- Baleth.
- Czekasz na przejście agonii?
- Czekam na śmierć, Matko Dowodząca.
Sprowadzono mnie tutaj, bym napiła się Wody Życia,
ale nim zdążono mi ją podać, pojawiły się objawy
choroby. Nie dożyję końca dnia. - Te słowa i sposób, w
jaki je wypowiadała, świadczyły, że jest bardzo dzielna.
- A zatem nie podadzą ci Wody Życia? - zapytała
Murbella. - Nawet nie spróbujesz przejść agonii?
Baleth pochyliła brodę.
- Mówią, że nie przetrzymam tego.
- A ty im wierzysz? Nie jesteś wystarczająco silna, by
spróbować?
- Jestem na tyle silna, by s p r ó b o w a ć, Matko
Dowodząca.
- Wobec tego wolę zobaczyć, jak umierasz podczas
próby, zamiast się poddać.
Kiedy patrzyła na Baleth, przypomniała sobie z
bólem Rinyę... pełną zapału i wiary w siebie, zupełnie
jak Duncan. Ale jej córka nie okazała się w końcu
gotowa i zmarła na stole.
„Powinnam była ją powstrzymać - pomyślała. -
Tymczasem popchnęłam ją do tego, żeby się sprawdzić.
Powinnam była jeszcze poczekać".
A jej najmłodsza córka, Gianne... co się z nią działo?
Matka Dowodząca trzymała się z dala od jej
codziennych zajęć, pozwalając, by wychowywało ją
zgromadzenie. Jednak w obecnych, kryzysowych
czasach postanowiła, że poprosi kogoś, może Laerę, by
ją odnalazła.
Wydawało się, że Baleth odzyskała nadzieję. Patrzyła
żarliwie na Matkę Dowodzącą. Murbella poleciła
lekarkom Akademii Suka, by natychmiast się nią zajęły.
- Ta ma mniej czasu niż pozostałe - powiedziała.
Po sceptycznych minach lekarek widziała, że uważają
to za marnowanie cennej Wody Życia, ale zdania nie
zmieniła. Baleth przyjęła lepką miksturę, spojrzała po
raz ostatni na Matkę Dowodzącą i połknęła toksyczny
płyn. Położyła się, zamknęła oczy i rozpoczęła walkę...
Nie trwało to długo. Baleth zmarła podczas odważnej
próby, ale Murbella nie miała z tego powodu poczucia
winy. Nowe zgromadzenie żeńskie nie może nigdy
przestać walczyć.
*
Chociaż melanż był rzadki i cenny, jeszcze rzadszym
artykułem była Woda Życia.
Czwartego dnia po przystąpieniu do realizacji
rozpaczliwego planu Murbelli stało się oczywiste, że
zasoby kapituły nie wystarczą dla wszystkich. Siostry
zażywały tę truciznę jedna po drugiej i wiele zmarło,
próbując rozłożyć w swoich komórkach zabójczą
toksynę, usiłując zmienić swój organizm.
Matka Dowodząca poleciła doradczyniom, by
zbadały, ile dokładnie trucizny niezbędne jest do
spowodowania agonii przyprawowej. Niektóre Matki
Wielebne sugerowały, by rozcieńczyć tę substancję, ale
gdyby podawano jej za mało, by miała zabójcze
działanie, a zatem była skuteczna, cały eksperyment
zakończyłby się fiaskiem. Umarły kolejne dziesiątki
sióstr, ponad sześćdziesiąt procent tych, które zażyły
truciznę. Kiria zaproponowała trudne, ale logiczne
rozwiązanie.
- Oceniajcie każdą kandydatkę i wydzielajcie Wodę
Życia tylko tym, które mają największe szanse -
powiedziała. - Nie możemy głupio ryzykować. Każda
dawka podana kobiecie, która nie przejdzie próby, jest
zmarnowana. Musimy wybierać.
Murbella nie zgodziła się z nią.
- Żadna nie będzie miała szansy, jeśli nie podda się
agonii przyprawowej. Cały sens tej operacji polega
właśnie na tym, by Wodę Życia podać wszystkim.
Najlepsze przeżyją.
Stały w sali jednego z domów chorych, w które
naprędce przekształcano wszystkie budynki na tyle
duże, że można tam było pomieścić rzędy łóżek.
Przeszły obok nich wyczerpane Matki Wielebne, niosąc
cztery ciała. Skończyły się prześcieradła, więc zwłoki
były odkryte. Twarze akolitek zastygły w grymasie
niewyobrażalnego bólu.
Ignorując zmarłe, Murbella uklękła przy łóżku jednej
z młodych kobiet, które przetrwały. Musiała patrzeć na
ofiary z zupełnie innego punktu widzenia. Jeśli
w s z y s t k i e miały zginąć, liczenie tych, które już
oddały ducha, było bezowocnym działaniem. W tym
świetle jedyną istotną liczbą był rejestr tych, które
wyzdrowiały. Lista zwycięstw.
- Jeśli nie mamy dość Wody Życia, użyjcie innych
trucizn. - Murbella podniosła się ze znużeniem, nie
zwracając uwagi na zapachy i dźwięki. - Bene Gesserit
zdecydowały wprawdzie, że najskuteczniej wywołuje
agonię Woda Życia, ale dawno temu używały innych
zabójczych związków chemicznych, dowolnych
substancji, które doprowadzały organizm do stanu
krytycznego. - Przyglądała się uczennicom, młodym
dziewczynom, które miały nadzieję, że pewnego dnia
zostaną Matkami Wielebnymi. Teraz każda z nich miała
jedną, i tylko jedną, szansę. - Zatrujecie je w taki czy
inny sposób. Zatrujecie wszystkie. Jeśli przeżyją, będzie
to oznaczało, że tutaj jest ich miejsce.
Podbiegła do niej kurierka, jedna z młodszych sióstr,
które ostatnio przeszły przemianę.
- Matko Dowodząca! - krzyknęła. - Jesteś
natychmiast potrzebna w archiwach.
Murbella odwróciła się do niej.
- Czy Accadia coś znalazła? - zapytała.
- Nie, Matko Dowodząca. Ona... sama musisz
zobaczyć. - Przełknęła ślinę. - I p o s p i e s z s i ę.
Wiekowa Bene Gesserit nie miała siły opuścić
swojego gabinetu. Siedziała otoczona czytnikami szpul
szigastrunowych i stosami pokrytych gęsto danymi
arkuszy ryduliańskiego papieru krystalicznego.
Odchyliła się na oparcie dużego fotela i ciężko
oddychała, ledwie mogąc się poruszyć. Otworzyła
załzawione oczy.
- A więc przyszłaś... w porę - powiedziała z trudem.
Murbella patrzyła z przerażeniem na archiwariuszkę.
Zaraza dopadła również Accadię.
- Przecież jesteś Matką Wielebną! - wykrzyknęła. -
Możesz to zwalczyć.
- Jestem stara i zmęczona. Zużyłam resztki energii na
skompilowanie naszych zapisków i prognoz, na
sporządzenie mapy rozprzestrzeniania się tej choroby.
Może uda nam się zapobiec jej na innych światach.
- Wątpię. Wróg rozprowadza wirusy we wszystkich
miejscach, które uważa za strategiczne.
Murbella już wcześniej zdecydowała, by kilka Matek
Wielebnych połączyło się z Accadią. Jej bagaż
wspomnień i rozległa wiedza nie mogły zaginąć.
Accadia starała się usiąść prosto.
- Matko Dowodząca, nie koncentruj się aż tak bardzo
na tej epidemii, byś przeoczyła jej konsekwencje. -
Zaczęła kaszleć. Na jej skórze pojawiły się wybroczyny,
oznaki zaawansowanego stadium choroby. - Ta zaraza
jest tylko pierwszym działaniem, atakiem próbnym. Na
wielu planetach wystarczy to, ale wróg musiał już
poznać nasze zgromadzenie na tyle, by mieć pewność,
że przynajmniej w pewnym stopniu umiemy zwalczyć
zarazę. Kiedy nas osłabi, zaatakuje, używając innej
broni.
Murbella poczuła wewnątrz chłód.
- Jeśli myślące maszyny zniszczą nowe zgromadzenie
żeńskie, reszta ludzkości nie będzie miała żadnych
szans oprzeć się wrogowi - powiedziała. - Jesteśmy
najpoważniejszą przeszkodą, którą Omnius musi
pokonać.
- A więc zrozumiałaś w końcu, jakie są implikacje tej
zarazy? - Staruszka chwyciła dłoń Matki Dowodzącej,
by się upewnić, że Murbella to pojęła. - Ta planeta była
zawsze ukryta, ale teraz myślące maszyny muszą już
znać położenie Kapitularza. Mogę się założyć, że ich
flota jest już w drodze tutaj.
Marzenie jednego człowieka jest koszmarem
drugiego.
- powiedzenie ze starożytnego Kaitaina
Odciągnąwszy ciało Stuki, nomadzi odseparowali
Szienę i Tega od Stilgara i Lieta-Kynesa. Widocznie nie
widzieli w chłopcach - dwunasto- i trzynastoletnim -
żadnego zagrożenia, nie wiedząc, że obaj są śmiertelnie
niebezpiecznymi fremeńskimi wojownikami, w których
pamięci przetrwały jak żywe wspomnienia wielu
wypraw przeciw Harkonnenom.
Teg od razu przejrzał ich strategię.
- Stary wódz chce najpierw wypytać młodych
członków naszej ekspedycji - szepnął do Szieny.
Var i jego twardzi towarzysze zakładali, że
młodzieńców da się łatwo zastraszyć, że nie zdołają się
oprzeć trudnemu przesłuchaniu.
Tega i Szienę zabrano do namiotu z mocnego, choć
podniszczonego przez surowe warunki klimatyczne
włókna polimerowego. Cała konstrukcja była dziwnym
połączeniem prymitywnego wzoru z wyrafinowaną
technologią, sporządzonym z myślą o użyteczności i
łatwości transportu. Strażnik zasunął połę namiotu, ale
pozostał na zewnątrz.
Pozbawione okien wnętrze było puste, bez koców,
poduszek i jakichkolwiek narzędzi. Teg chodził w
kółko, po czym usiadł na ubitej ziemi obok Szieny.
Kopiąc palcami, szybko znalazł parę ostrych kamieni.
Z mentacką jasnością umysłu ocenił ich możliwości.
- Jeśli nie wrócimy albo nie prześlemy meldunku -
powiedział cicho - możemy się spodziewać, że Duncan
wyprawi tutaj drugi zespół. Będzie przygotowany.
Zabrzmi to banalnie, ale nadejdzie odsiecz. - Wiedział,
że nomadzi łatwo ulegną w obliczu bezpośredniego
ataku. - Duncan jest mądry i dobrze go wyszkoliłem.
Będzie wiedział, co zrobić.
Sziena patrzyła na otwór wejściowy, jakby była
pogrążona w transie.
- Duncan żył setki razy i pamięta wszystkie swoje
wcielenia, Miles - rzekła. - Wątpię, byś mógł go
nauczyć czegoś nowego.
Teg ujął jeden z kamieni. Zdawało się, że pomaga mu
to w koncentracji. Nawet siedząc w pustym namiocie,
widział tysiąc sposobów ucieczki. On i Sziena mogliby
bez trudu wydostać się, zabić strażnika i wywalczyć
sobie drogę do lichtugi. Nie musiałby nawet korzystać
ze swojej zwiększonej szybkości.
- Ci ludzie nie mogą się równać ze mną ani z tobą -
stwierdził. - Ale nie zostawię Stilgara i Lieta.
- Aaach, lojalny baszar - skomentowała Sziena z
lekką ironią.
- Ciebie też bym nie zostawił. Obawiam się jednak,
że tubylcy uszkodzili statek, co z pewnością
pokrzyżowałoby nam plany ucieczki. Słyszałem, jak go
plądrują.
Sziena nadal wpatrywała się w ciemną ścianę
namiotu.
- Wiesz, Miles, zastanawiam się nie tyle nad
możliwością ucieczki, ile nad tym, dlaczego zostawili
nas przy życiu. Zwłaszcza mnie, jeśli prawdą jest to, co
mówili o zgromadzeniu. Mają powód, by mnie
nienawidzić.
Teg starał się wyobrazić sobie nieopisany exodus i
reorganizację ludności planety. Przez lata wszyscy
mieszkańcy wiosek i miast widzieli piaski niszczące ich
pola uprawne, zabijające sady, podpełzające coraz bliżej
osiedli. Odsuwali się od strefy pustynnej jak ludzie
cofający się przed wolno rozprzestrzeniającym się
pożarem.
Jednak nomadzi Vara... czyżby byli zbieraczami i
nieudacznikami? Wyrzutkami dużych społeczności?
Dlaczego uparcie trzymali się skraju napierającej
pustyni, na którym stale musieli likwidować swoje
osiedla i cofać się przed jej naporem? W jakim celu to
robili?
Znali się na technologii wytwarzania różnego sprzętu
i było oczywiste, że Qelso musiała zostać zasiedlona na
długo przed Rozproszeniem. Mieli pojazdy naziemne i
niskoloty, szybkie statki do przemieszczania się nad
wydmami. Jeśli nie byli wygnańcami, być może
uzupełniali zapasy w miastach na dalekiej północy.
Kilka godzin Teg i Sziena prawie nie rozmawiali ze
sobą, przysłuchując się dochodzącym z zewnątrz
stłumionym odgłosom suchego wiatru szarpiącego
połami namiotu i szorowaniu niesionego przezeń
piasku. Wszystko najwyraźniej składało się z ruchu i
wysyłanych gdzieś zespołów, maszerujących tam i z
powrotem ludzi, uruchamianych maszyn.
Wsłuchując się w te dźwięki, Teg katalogował je w
głowie i tworzył sobie obraz działań. Słyszał łomot
świdra drążącego studnię, a potem pracę pompy
wlewającej wodę do małych zbiorników. Za każdym
razem tryskała wartkim strumieniem, który wkrótce
zmieniał się w wąską strużkę, a i ta szybko się kończyła.
Znał te problemy powodowane przez trocie piaskowe,
które były zmorą ekip drążących studnie na Arrakis.
Woda utrzymywała się w głębokich warstwach skorupy
planety, ale była odcięta przez żarłocznych małych
stworzycieli. Trocie piaskowe szybko tamowały
wyciek, niczym płytki krwi krwawienie z rany.
Słuchając pełnych rezygnacji narzekań tubylców, Teg
zorientował się, że znają przyczynę swoich kłopotów.
Kiedy zapadła noc, przez połę uchyloną przez
strażnika wszedł do namiotu zakurzony młody
mężczyzna. Przyniósł im skromny posiłek, składający
się z twardego chleba i suszonych owoców oraz białego
mięsa, które miało smak dziczyzny. Dwójka więźniów
dostała też starannie odmierzone racje wody.
Sziena spojrzała na zamknięty kubek.
- Uczą się podstaw skrajnego oszczędzania -
powiedziała. - Zaczynają rozumieć, czym stanie się ich
świat.
Wyraźnie gardząc jej charakterystycznym dla Bene
Gesserit strojem, młodzieniec popatrzył na nią spode łba
i wyszedł bez słowa.
Przez całą noc Teg nie zmrużył oka. Słuchał i
usiłował obmyślić jakiś plan. Przymusowa bezczynność
doprowadzała ich do szału, ale baszar doradzał
cierpliwość zamiast pochopnego działania. Nie mieli
żadnych wieści od Lieta i Stilgara, obawiał się więc, że
mogą być już martwi, jak Stuka. Czy zostali zabici
podczas przesłuchania?
Sziena siedziała obok niego w stanie podwyższonej
czujności. Jej oczy błyszczały nawet w panującym w
namiocie mroku. Na ile był się w stanie zorientować,
strażnik ani na chwilę nie opuścił posterunku, nawet się
nie ruszył. Mimo iż była noc, nomadzi nadal wysyłali
dokądś zespoły ludzi i niskoloty, jakby obóz szykował
się do wojny.
O świcie przyszedł stary Var, zamienił kilka słów ze
strażnikiem i odsunął połę namiotu. Sziena uniosła się
do półprzysiadu, gotowa do skoku. Teg napiął mięśnie,
również przygotowany do walki.
Przywódca nomadów spojrzał gniewnie na Szienę.
- Ani tobie, ani twoim czarownicom nie wybaczymy
tego, co zrobiłyście z Qelso - powiedział. - Nigdy. Ale
Liet-Kynes i Stilgar przekonali nas, by zachować was
przy życiu, przynajmniej do czasu, aż się czegoś od was
dowiemy.
Ogorzały wódz wyprowadził ich na światło dzienne.
Wiatr dmuchnął im w oczy kłującym piaskiem. Drzewa
wokół osiedla były już obumarłe. W nocy wydmy
posunęły się o parę stóp, poza wysokie występy skalne.
Mimo względnego chłodu poranka każdy oddech
wysuszał gardło.
- Skazaliście inne Bene Gesserit na śmierć -
powiedziała Sziena - i zabiliście naszą towarzyszkę
Stukę. Ja będę następna?
- Nie. Ponieważ, jak powiedziałem, zachowam was
przy życiu.
Ogorzały mężczyzna prowadził ich przez osadę.
Robotnicy zwijali już duże namioty magazynowe, by
przenieść je dalej od granicy piasku. Obok nich
przetoczył się ciężki pojazd naziemny wyładowany
skrzyniami. W górze zatoczył koło i wylądował na
gładkim piasku pękaty niskolot. Czyżby jakiś
tankowiec?
Var powiódł ich do dużego budynku centralnego,
wykonanego z segmentowych metalowych ścian i
pokrytego stożkowatym dachem. Wewnątrz stał długi
stół zarzucony mapami. Do ścian przyklejone były
raporty, całą powierzchnię jednej z nich zajmowała
mapa z polimerowego papieru, topograficzny rzut o
wysokiej rozdzielczości przedstawiający cały
kontynent. Znak za znakiem pokazywały stale
rozrastanie się strefy pustynnej.
Wokół stołu siedzieli mężczyźni, dzieląc się
meldunkami i podnosząc głos, by było ich słychać w
zgiełku rozmów. Stilgar i Liet-Kynes, obaj w
zakurzonych kombinezonach z Itaki, pomachali rękami,
witając pozostałą dwójkę pojmanych. Młodzieńcy
wydawali się zadowoleni i zrelaksowani.
Kiedy Teg się rozejrzał, stało się dla niego oczywiste,
że Stilgar i Liet cały poprzedni dzień spędzili w
namiocie dowodzenia. Stary wódz usadowił się
pomiędzy nimi, nie proponując Tegowi i Szienie, by
usiedli.
Var uderzył w stół, przerywając kakofonię. Wszyscy
umilkli i z niecierpliwością, jak się wydawało, patrzyli
na niego.
- Wysłuchaliśmy naszych nowych przyjaciół, którzy
opisali, jaki na pewno stanie się nasz świat - zaczął. -
Wszyscy słyszeliśmy legendy o dawno utraconej
Diunie, gdzie woda była cenniejsza niż krew. - Jego
twarz wyglądała na ściągniętą. - Jeśli przegramy i
zwyciężą czerwie, nasza planeta stanie się cenna tylko
według kryteriów obcoświatowców.
Jeden z obecnych warknął na Szienę:
- Przeklęte Bene Gesserit!
Pozostali również patrzyli na nią spode łba, a ona nie
odwracała wzroku, ale nie skomentowała tego.
Liet i Stilgar, zdawało się, byli w swoim żywiole. Teg
przypomniał sobie długie dyskusje Bene Gesserit o
pierwotnym projekcie hodowli gholi, o tym, że dawno
zapomniane zdolności tych historycznych postaci mogą
znowu okazać się ważne. Tutaj miał tego doskonały
przykład. Ta dwójka znaczących figur z odległej
przeszłości Arrakis na pewno wiedziała, jak radzić sobie
z kryzysem, który zaglądał teraz w oczy mieszkańcom
Qelso.
Siwowłosy wódz uniósł ręce, a jego głos był suchy
jak powietrze wokół namiotu.
- Dawno temu, po śmierci Tyrana, mój lud udał się na
Rozproszenie. Kiedy dotarł do Qelso, wszyscy myśleli,
że znaleźli Eden. I przez półtora tysiąca lat ta planeta
rzeczywiście była dla nas rajem.
Zebrani spojrzeli gniewnie na Szienę. Var opisywał,
jak uchodźcy stworzyli świetnie prosperujące
społeczeństwo, jak budowali miasta, uprawiali pola,
wydobywali metale i minerały. Nie mieli zamiaru
zasiedlać innych planet ani szukać utraconych braci,
którzy uciekli w Czasach Głodu.
- Kilkadziesiąt lat temu wszystko się zmieniło -
ciągnął. - Przybyły Bene Gesserit. Powitaliśmy je
serdecznie, ciesząc się, że przywożą wieści o tym, co się
dzieje na zewnątrz. Daliśmy im nowy dom. Stały się
naszymi gośćmi. Ale te niewdzięcznice zadały gwałt
naszej planecie i teraz ta umiera.
Inny mężczyzna zacisnął pięści i podjął opowieść.
- Trocie piaskowe mnożyły się w niekontrolowany
sposób. W ciągu niewielu lat - zaledwie paru lat! -
obumarły ogromne lasy i bezkresne równiny. Na
pustkowiach zaczęły wybuchać wielkie pożary i zmienił
się klimat, przekształcając znaczną część naszego
świata w pustynię.
- Jeśli Liet i Stilgar opowiedzieli wam o naszym
statku i misji - przemówił Teg głosem dowódcy - to
wiecie, że nie wieziemy troci piaskowych i nie
zamierzamy wyrządzić krzywdy waszemu światu.
Zatrzymaliśmy się tutaj tylko po to, by uzupełnić
zapasy.
- Prawdę mówiąc, uciekliśmy z głównej siedziby
Bene Gesserit, gdyż nie zgadzaliśmy się z ich polityką i
przywództwem - dodała Sziena.
- Macie w ładowni siedem dużych czerwi pustyni -
rzekł oskarżycielskim tonem Var.
- Tak, ale nie wypuścimy ich tutaj.
- Jak już wam powiedzieliśmy, proces pustynnienia,
skoro się już zaczął, jest reakcją łańcuchową. - Liet-
Kynes mówił wolno, jakby pouczał dzieci. - Trocie
piaskowe nie mają naturalnych wrogów, a otorbianie
przez nie wody postępuje tak raptownie, że żadne
stworzenia nie są w stanie przystosować się na tyle
szybko, by z nimi walczyć.
- Niemniej jednak my będziemy walczyć - rzekł Var.
- Widzicie, jak proste życie prowadzimy w tym obozie.
Wyrzekliśmy się wszystkiego, by tu pozostać.
- Ale dlaczego? - zapytała Sziena. - Podczas
rozprzestrzeniania się pustyni macie wiele lat, by się
przygotować.
- Przygotować? Chodzi ci o to, byśmy się poddali?
Możesz nazwać to beznadziejną walką, ale nadal jest to
w a l k a. Jeśli nie uda nam się powstrzymać pustyni, to
przynajmniej spowolnimy jej posuwanie się. Będziemy
walczyć z czerwiami i z piaskiem. - Mężczyźni siedzący
wokół stołu mruknęli na znak zgody. - Bez względu na
to, co mówisz, będziemy się starali opóźnić
rozprzestrzenianie się pustyni. Zabijamy trocie
piaskowe, polujemy na nowe czerwie. - Var podniósł
się, a pozostali poszli za jego przykładem. - Jesteśmy
komandosami, którzy przysięgli opóźnić śmierć naszego
świata.
Pustynia nadal mnie wzywa. Jej śpiew
rozbrzmiewa we mnie jak pieśń miłosna.
- Liet-Kynes, Planetologia. Nowe traktaty
Wczesnym rankiem następnego dnia Var
poprowadził grupę pokrytych kurzem,
zdeterminowanych wojowników na płytę lądowiska z
wypalonych cegieł.
- Dzisiaj, moi nowi przyjaciele, pokażemy wam, jak
zabić czerwia - powiedział. - Może dwa.
- Szej-huluda - rzekł Stilgar z wielkim niepokojem. -
Fremeni czcili wielkie czerwie.
- Fremeni byli zależni od czerwi i ich przyprawy -
odparł spokojnie Liet. - Ci ludzie nie są.
- Likwidacja każdego z tych demonów przedłuża
nieco życie naszej planety - powiedział Var.
Patrzył na pustynię, jakby mógł swą nienawiścią
odepchnąć piasek. Stilgar poszedł za jego spojrzeniem,
przebiegając wzrokiem pogrążone w głębokim cieniu
wydmy i starając się wyobrazić sobie ten krajobraz
pokryty bujną zielenią.
Właśnie wznosiło się słońce nad skarpą, a jego
promienie odbijały się od srebrzystego kadłuba
niskolotu stojącego na ubitym żwirze i stopionym
płomieniami cemencie. Ludzie Vara nie zawracali sobie
głowy budowaniem stałych pasów startowych czy
portów kosmicznych, które i tak zostałyby pochłonięte
przez napierające wydmy.
Pomimo protestów dwóch młodzieńców Szienę i
Tega zmuszono do pozostania w obozie w charakterze
pilnie strzeżonych zakładników. Lieta i Stilgara zabrano
na polowanie ze względu na ich bezcenną wiedzę o
pustyni. Dzisiaj zademonstrują swoje umiejętności.
Komandosi Vara wdrapali się do bardzo zużytego
statku. Widać było, że przeszedł niezliczone burze,
trudne przeloty i niepełne przeglądy. Jego kadłub był
porysowany i odrapany. W środku unosił się zapach
oleju i potu, a siedzenia były twarde jak kamień, jedynie
z poręczami lub pasami, których mogli się trzymać
pasażerowie.
Stilgar czuł się dość swobodnie wśród dwudziestu
mężczyzn o ogorzałych, ponurych twarzach. Jego
wyćwiczone oko dostrzegało ich nerwowe
wyczekiwanie, ale byli mimo wszystko zbyt słabi, by
się przystosować do warunków, którym wkrótce będą
musieli stawić czoło. Mimo iż żyli w wędrownych
obozach na skraju piasków, nie mieli pojęcia o
prawdziwej srogości pustyni, którą niebawem poznają
wskutek szybkiej zmiany klimatu. Będą musieli się
szybko nauczyć radzić z narastającymi trudami. On i
jego przyjaciel mogliby ich do tego przygotować - jeśli
będą ich słuchali.
Liet zajął miejsce obok Stilgara i z autentycznym
entuzjazmem przemówił do ludzi Vara:
- Teraz powietrze na Qelso wciąż zawiera tyle
wilgoci, że naprawdę drastyczne środki nie są jeszcze
potrzebne. Jednak wkrótce będziecie musieli dbać o to,
by nie zmarnować nawet kropli wody.
- Już stosujemy się do niezwykle surowych zasad jej
oszczędzania - powiedział jeden z mężczyzn takim
tonem, jakby Liet go obraził.
- Czyżby? Nie uzdatniacie potu ani moczu - odparł
Liet. - Nadal sprowadzacie wodę z miejsc leżących na
wyższej szerokości geograficznej, gdzie jest jej pod
dostatkiem. W wielu rejonach Qelso nadal uprawia się
pola, a ludzie prowadzą prawie normalne życie.
- Będzie gorzej - zgodził się z nim Stilgar. - Wasi
ludzie muszą się jeszcze bardzo zahartować, nim na
planecie wytworzy się nowa równowaga. Dzisiaj jest
pierwszy dzień waszych nowych ćwiczeń terenowych.
Mężczyźni zaczęli niepewnie mruczeć, usłyszawszy
takie słowa z ust dwóch chłopców, ale Liet rzekł
bardziej optymistycznym tonem:
- Nie jest tak źle. Możemy nauczyć was robić filtraki,
oszczędzać każdy oddech, każdą kroplę potu. Wasz
instynkt walki jest godny podziwu, ale na nic się zda
przeciw czerwiom. Musicie się nauczyć, jak przetrwać
między olbrzymami, które w końcu przejmą władzę nad
waszym światem. To konieczna zmiana postawy.
- Fremeni robili to długi czas. - Stilgar usadowił się
obok przyjaciela. - Był to szanowany sposób życia.
Wojownicy ujęli pasy i rozstawili nogi,
przygotowując się do startu.
- To nas czeka? Picie uzdatnionych szczyn i potu?
Mieszkanie w szczelnych komorach? - posypały się
pytania.
- Tylko jeśli nam się nie uda - odparł stary Var. -
Wolę wierzyć, że wciąż mamy szansę, nawet jeśli brzmi
to naiwnie. - Zamknął drzwi niskolotu, siadł na
skrzypiącym fotelu pilota i zapiął pas. - A więc jeśli nie
jest to dla was przyjemna perspektywa, lepiej
powstrzymajmy rozprzestrzenianie się pustyni.
Niskolot wzniósł się nad suchy obóz i skierował ku
widmowym lasom i wzgórkom świeżych wydm, które
pochłaniały pozostałości terenów trawiastych. Silnik
sporadycznie charczał, kiedy lecieli na południowy
wschód, do regionu, w którym widziano czerwie. Statek
z przeciążonymi zbiornikami zachowywał się jak ospały
trzmiel.
- Powstrzymamy napierające piaski - rzekł jeden z
młodych komandosów.
- Równie dobrze możecie próbować powstrzymać
wiatr. - Stilgar chwycił się dyndającego paska, kiedy
gorący prąd wstępujący rzucił niskolotem. - Za parę lat
z waszej planety zostanie tylko piasek i skały.
Spodziewacie się, że pustynia jakimś cudem się cofnie?
- Sami sprawimy ten cud - odparł Var, a jego zespół
zamruczał na znak zgody.
Lecieli przez pustkowie, na którym nie było niczego
oprócz wydm, i przekroczyli wkrótce punkt, za którym
widać było już tylko rozciągającą się po horyzont
brązowawą, pofałdowaną płaszczyznę. Stilgar stuknął
palcem w porysowaną plazową szybę i wrzasnął,
przekrzykując hałas silnika:
- Spójrzcie na pustynię taką, jaka jest: nie jak na
miejsce, którego trzeba się bać i którym się pogardza,
lecz na motor zmian, dzięki którym można stworzyć
imperium.
- Małe czerwie w pasie pustynnym wyprodukowały
już bezcenną ilość melanżu, który tylko czeka na
zebranie - dodał Liet. - Jak udało wam się tak długo
przetrwać bez przyprawy?
- Nie potrzebowaliśmy jej przez półtora tysiąca lat,
odkąd przybyliśmy na Qelso - krzyknął Var z kokpitu. -
Jeśli czegoś nie masz, uczysz się obywać bez tego albo
giniesz.
- Gwiżdżemy na przyprawę - dodał jeden z jego
ludzi. - Wolałbym drzewa, obsiane pola i stada tłustego
bydła.
- Pierwsi osiedleńcy - kontynuował Var - przywieźli z
daleka dużo przyprawy i trzy pokolenia borykały się z
uzależnieniem, dopóki się nie skończyła. I co potem?
Byliśmy zmuszeni obywać się bez niej i przetrwaliśmy.
Dlaczego mielibyśmy ponownie narażać się na to
potworne uzależnienie? Mój lud ma się lepiej bez
przyprawy.
- Jeśli zażywa się go ostrożnie, melanż ma ważne
zalety - powiedział Liet. - Poprawia zdrowie, przedłuża
życie, umożliwia prekognicję. I jest cennym towarem,
gdybyście kiedykolwiek ponownie nawiązali kontakty z
KHOAM i resztą ludzkości. Kiedy Qelso wyschnie,
możecie potrzebować dostaw z innych planet, by
zaspokoić swoje podstawowe potrzeby.
„Jeśli ktokolwiek przeżyje atak wroga z zewnątrz" -
pomyślał Stilgar, przypominając sobie nieustanną
groźbę schwytania przez mieniącą się sieć. Ale ci ludzie
o wiele bardziej obawiali się miejscowych wrogów, byli
pochłonięci walką z pustynią i próbami powstrzymania
tego, czego nie można było powstrzymać.
Pamiętał wielkie marzenia Pardota Kynesa, ojca
Lieta. Pardot wykonał obliczenia i doszedł do wniosku,
że Fremeni mogliby przekształcić Diunę w kwitnący
ogród, ale dopiero po wysiłkach wielu pokoleń. Zgodnie
z historycznymi relacjami Arrakis rzeczywiście pokryła
się bujną roślinnością, nim na powrót odzyskały ją
czerwie i przywróciły pustynię. Planeta wydawała się
niezdolna do osiągnięcia równowagi.
Poobijany statek leciał nisko z buczeniem silników.
Stilgar zastanawiał się, czy ten hałas przyciągnie
czerwie, ale kiedy spojrzał na hipnotyzujący ocean
wydm, zobaczył tylko kilka spłachetków rdzawego
piasku, które wskazywały na świeże wybuchy
przyprawy.
- Zrzucamy generatory sygnałów! - krzyknął Var, gdy
z małych komór pod kokpitem wysypały się pulsujące
pojemniki, odpowiedniki starożytnych dudników. -
Powinno to przyciągnąć przynajmniej jednego z nich.
Wzbijając obłoki piasku i pyłu, dudniki wbiły się w
wydmy i zaczęły wysyłać donośne sygnały.
Zatoczywszy koło, by się upewnić, że urządzenia te
działają poprawnie, Var wybrał jeszcze dwa miejsca w
promieniu pięciu kilometrów. Stilgar nie potrafił
określić, dlaczego niskolot nadal wydawał się
przeciążony.
Gdy krążyli w poszukiwaniu czerwia, Stilgar
opowiadał o legendarnych czasach na Diunie, kiedy to
razem z Paulem Muad'Dibem poprowadził niesforną
armię Fremenów do zwycięstwa nad znacznie
większymi siłami wroga.
- Wykorzystaliśmy potęgę pustyni - rzekł. - Tego
możecie się od nas nauczyć. Kiedy się przekonacie, że
nie jesteśmy waszymi wrogami, możemy się od siebie
nawzajem wiele nauczyć.
W stanowczym ręku Stilgara ludzie ci mogliby
zrozumieć, jakie mają możliwości. Wraz z
przebudzeniem się ludności nastąpiłoby przebudzenie
planety, a nasadzenia i strefy zieleni zapewniłyby
kontrolę nad pustynią. Być może powiodłoby się im,
gdyby się udało znaleźć - i utrzymać - równowagę.
Stilgar pamiętał, co powiedział mu kiedyś ojciec
Lieta.
„Skrajności nieodmiennie prowadzą do katastrofy.
Tylko dzięki równowadze możemy w pełni korzystać z
owoców natury".
Przysunął się bliżej okna i zobaczył na piasku
znajome zmarszczki, rozchodzące się fale, które burzyły
gładkie wydmy i świadczyły o ruchu pod powierzchnią.
- Znak czerwia! - krzyknął.
- Przygotujcie się na pierwsze spotkanie tego dnia. -
Kiedy Var odwrócił się w stronę załogi, jego pokryta
siwym zarostem twarz zmarszczyła się w uśmiechu. -
Wody, którą dostarczono nam w nocy, wystarczy na
dwa cele, ale musimy je znaleźć.
Woda! Zatem ciężki niskolot wiózł wodę.
Mężczyźni zmienili stanowiska, przesuwając się ku
otworom strzelniczym i wężom zamontowanym po
bokach prostego statku. Pilot przechylił maszynę i
zawrócił łukiem w stronę pierwszego skupiska
dudników.
Kiedy komandosi szykowali się do uderzenia, Stilgar
rozmyślał nad dziwnym obrotem, który przybrały
sprawy. Pardot Kynes mówił o potrzebie zrozumienia
ekologicznych konsekwencji, o tym, że ludzie powinni
być gospodarzami, nigdy zaś właścicielami ziemi.
„Musimy zrobić na Arrakis coś, czego nigdy nie
próbowano dokonać z całą planetą - prawił planetolog. -
Musimy wykorzystać człowieka jako konstruktywną
siłę ekologiczną, wprowadzając przystosowane do
panujących warunków formy życia ziemskiego - tutaj
roślinę, tam zwierzę, w innym miejscu człowieka - by
zmienić cykl obiegu wody i stworzyć nowy krajobraz".
Dzisiejsza bitwa była przeciwieństwem tego. Stilgar i
Liet pomogą zapobiec pochłonięciu przez pustynię całej
Qelso.
Przez najbliższe okno Stilgar dostrzegł poruszający
się pagórek, czerwia przyciąganego przez dudnik. Liet
przysunął się do niego.
- Oceniam, że ma czterdzieści metrów - powiedział, -
jest większy od czerwi Szieny w naszej ładowni.
- Te wyrosły na otwartej pustyni - stwierdził Stilgar. -
Szej-hulud chce tej planety.
- Nic z tego nie będzie, jeśli zdołam temu zaradzić -
rzekł Var, ale jakby na przekór jego słowom
bezpośrednio pod niskolotem wynurzył się ogromny łeb
i badał otoczenie, usiłując zlokalizować przeciwstawne
źródła wibracji.
Z przodu i z tyłu niskolotu wysunęły się długie rury.
Komandosi chwycili dźwignie sterujące armatkami
wodnymi, które można było obrócić na cel. Statek
powietrzny zszedł niżej.
- Rozpocznijcie, kiedy będziecie gotowi, ale
oszczędzajcie, ile się da - rzucił Var. - Woda jest
wystarczająco zabójcza.
Wojownicy wypuścili z armatek strumienie pod
wysokim ciśnieniem, celując w czerwia. Tryskające na
niego potoki były skuteczniejsze niż pociski.
Wzięte z zaskoczenia stworzenie wiło się, rzucając
konwulsyjnie łbem w przód i w tył. Twarde segmenty
pierścieni rozsunęły się, ukazując różowe ciało, a woda
paliła wrażliwe miejsca jak kwas. Czerw zwinął się na
mokrym piasku w oczywistej agonii.
- Zabijają Szej-huluda - powiedział wstrząśnięty
Stilgar. Również Liet był oszołomiony.
- Ci ludzie mają prawo się bronić - rzekł jednak.
- Wystarczy! - krzyknął Var. - Już nie żyje albo
wkrótce zdechnie.
Mały oddział niechętnie wyłączył armatki, patrząc z
nienawiścią na konającego czerwia. Nie będąc w stanie
zakopać się dostatecznie głęboko, by uciec przed trującą
wilgocią, śmiertelnie ranne stworzenie nadal się wiło,
kiedy niskolot nad nim krążył. W końcu bestia drgnęła
po raz ostatni i przestała się ruszać.
Stilgar skinął głową z wciąż ponurą miną.
- Życie na pustyni ma swoje wymogi, trzeba
podejmować trudne decyzje - powiedział.
Musiał zaakceptować oczywisty fakt, że na Qelso nie
było miejsca dla tego czerwia. Dla żadnego czerwia. W
drodze powrotnej napotkali drugiego czerwia,
zwabionego wibracjami silnika niskolotu. Komandosi
opróżnili zbiorniki wody i ten zginął jeszcze szybciej.
Liet i Stilgar siedzieli razem w krępującym
milczeniu, rozpamiętując, co widzieli, i myśląc o walce,
do której zgodzili się przyłączyć.
- Chociaż moja córka Chani nie odzyskała jeszcze
wspomnień - odezwał się w końcu Liet - cieszę się, że
tego nie widziała.
Mimo iż wojownicy na pokładzie niskolotu byli w
podniosłym nastroju, dwaj młodzieńcy mruczeli
fremeńskie modlitwy, wspominając Arrakis. Stilgar
nadal kontemplował to, co zobaczył i zrobił, kiedy Var
wydał zduszony okrzyk.
Nagle zaroiło się wokół nich od obcych statków.
Widzicie tylko surowy krajobraz, zniszczenia
i brzydotę. Jest tak, ponieważ nie macie
wiary. Ja widzę wokół potencjalny raj, bo
Rakis jest miejscem, gdzie urodził się mój
ukochany Prorok.
- Waff z Tleilaxa
Kiedy mignął mu po raz pierwszy widok Rakis,
ponure ruiny napełniły serce Waffa przerażeniem, ale
gdy liniowiec Edryka wysadził go tam wraz z
niewielkim zespołem gildyjskich asystentów, poczuł
radość, stawiając ponownie stopę na pustynnej planecie.
Przybywał na święte wezwanie.
W poprzednim życiu stał na tych piaskach twarzą w
twarz z Prorokiem. Wraz z Szieną i Matką Wielebną
Odrade pojechał na wielkim czerwiu do ruin siczy Tabr.
Wspomnienia gholi były skażone i niepewne, pełne
irytujących luk. Waff nie mógł sobie przypomnieć
swoich ostatnich chwil, kiedy to dziwki okrążyły
pustynną planetę i spuściły na nią swe straszne
unicestwiacze. Czy biegł, szukając niedającego żadnej
nadziei schronienia i oglądając się za siebie jak żona
Lota, by po raz ostatni zerknąć na skazane na zagładę
miasto? Czy widział wybuchy i ściany ognia wznoszące
się aż do nieba i pędzące ku niemu?
Ale komórki następnego gholi Waffa wyhodowano w
kadzi aksolotlowej w Bandalongu, co było częścią
zwykłego procesu. Tajna rada kehlu zaplanowała
nieśmiertelność wszystkich mistrzów tleilaxańskich
gwarantowaną im przez seryjne wcielenia na długo
przed tym, nim ktokolwiek usłyszał o Dostojnych
Matronach. Zanim Waff się spostrzegł, obudzono w nim
wspomnienia minionego życia podczas makabrycznego
pokera, w trakcie którego te okrutne kobiety mordowały
jednego po drugim jego bliźniacze ghole, dopóki jeden
z nich - on - nie przeżył dostatecznie silnego kryzysu,
by przełamać barierę oddzielającą go od jego
przeszłości. Przynajmniej od części tej przeszłości.
Ale aż dotąd Waff nie widział Armagedonu, który
dziwki urządziły temu świętemu światu.
Ekosystem Rakis został całkowicie zniszczony.
Spalona została połowa atmosfery, wyjałowiona ziemia,
zabita większość form życia, od mikroskopijnego
planktonu piaskowego po gigantyczne czerwie. W
porównaniu ze stanem obecnym stara Diuna była
przyjemną planetą.
Niebo miało barwę ciemnego szkarłatu z domieszką
pomarańczu. Kiedy statek okrążał planetę, szukając
miejsca mniej piekielnego od pozostałych, Waff
studiował odczyty atmosferyczne. Wilgotność była
nienormalnie wysoka. W jakimś momencie jej
geologicznej historii na Arrakis były otwarte zbiorniki
wodne, ale otorbiły je trocie piaskowe. W wyniku
bombardowania musiały wyparować podziemne morza i
rzeki, uwolnione ze spowijających je torbieli.
Przerażająca broń Dostojnych Matron nie tylko
zamieniła miękkie wydmy w spieczony księżycowy
krajobraz, ale także wyrzuciła do atmosfery ogromne
chmury pyłu, który mimo upływu kilkudziesięciu lat nie
osiadł w całości na powierzchni planety. Kurzawy
Coriolisa będą na pewno potężniejsze niż kiedykolwiek.
Waff i jego zespól będą prawdopodobnie musieli
nosić specjalną odzież ochronną i dodatkowe maski, a
ich małe chatki trzeba będzie szczelnie zamykać i
utrzymywać w nich zwiększone ciśnienie.
Tleilaxaninowi to nie przeszkadzało. Czy aż tak bardzo
różniło się to od noszenia filtraka? Być może stopniem
niewygód, ale nie jakościowo.
Jego lichtuga zatoczyła krąg nad pozostałościami
rozległej metropolii, która w czasach Muad'Diba nosiła
nazwę Arrakin, potem, podczas rządów Boga
Imperatora, była Świątecznym Miastem Onn, a jeszcze
później - po śmierci Leto II - otoczonym fosą Kin. Nie
dbając już po rozprzestrzenieniu się czerwi morskich na
Buzzellu o zachowanie tajemnicy, Waff cieszył się, że
ma czterech asystentów do pomocy w ciężkiej pracy,
która na pewno czekała go na tej spalonej przez
unicestwiacze planecie.
Przyglądając się badawczo powierzchni, dostrzegł
pokryte bryłami geometryczne kształty, które niegdyś
były ulicami i wysokimi budynkami. O dziwo, w
mdłym świetle dziennym zauważył też liczne źródła
sztucznego oświetlenia i kilka niedawno wzniesionych
konstrukcji.
- Wydaje się, że jest tam obóz - powiedział. - Kto
jeszcze przyleciałby na Rakis? Czego mogliby tutaj
szukać?
- Tego samego co my - odparł jeden z gildian. -
Przyprawy.
Waff pokręcił głową.
- Jest jej tutaj za mało, przynajmniej dopóki nie
sprowadzimy z powrotem czerwi. Nikt inny nie ma tej
umiejętności.
- Może to pielgrzymi? Mogą nadal być tacy, którzy
odbywają hadżdż - rzekł drugi asystent.
Waff wiedział, że z Rakis wywodzi się
przyprawiająca o zawrót głowy mieszanina grup
odszczepieńców i sekt.
- Bardziej prawdopodobne jest - zasugerował trzeci
gildianin - że to poszukiwacze skarbów.
- „Kiedy chciwość połączy się z rozpaczą, ludzie
dokonują nadludzkich czynów... chociaż ze złych
powodów" - zacytował Waff werset z Pieśni szariatu.
Chwilę zastanawiał się, czy nie wybrać innego
miejsca na założenie bazy, ale potem doszedł do
wniosku, że połączenie sił z obcymi mogłoby pomóc im
wszystkim dłużej przetrwać w surowym środowisku.
Nikt nie wiedział, kiedy - i czy w ogóle - Edryk będzie
mógł po nich wrócić, jak długo potrwają prace związane
z reintrodukcją czerwi ani ile jeszcze pożyje sam Waff.
Planował zostać tu do końca swoich dni.
Po niezapowiedzianym lądowaniu lichtugi na skraju
obozu gildianie czekali na instrukcje od Waffa.
Tleilaxanin założył gogle, by osłonić oczy przed
kłującym wiatrem, i wyszedł ze statku. W długich
podróżach będzie być może musiał nosić maskę
tlenową, ale stwierdził ze zdziwieniem, że w rakańskiej
atmosferze można swobodnie oddychać.
W obozie stanęło naprzeciw niego sześciu wysokich,
brudnych mężczyzn. Głowy mieli owinięte szmatami, a
w rękach trzymali noże i antyczne pistolety maula. Ich
oczy były przekrwione, skóra szorstka i popękana.
Najbardziej wysunięty do przodu miał kudłate czarne
włosy, kwadratową pierś i twardy jak kamień duży
brzuch.
- Macie szczęście, że jestem ciekaw, co was tu
sprowadza - powiedział. - Inaczej już dawno byśmy was
zestrzelili.
Waff podniósł ręce.
- Nie stanowimy dla was zagrożenia, bez względu na
to, kim jesteście - odparł.
Pięciu mężczyzn wycelowało w niego pistolety, a
szósty przeciął powietrze nożem.
- Zajęliśmy Rakis - oznajmił. - Cała przyprawa tutaj
jest nasza.
- Zajęliście dla siebie całą planetę?
- Tak, całą tę przeklętą planetę. - Pierwszy
mężczyzna odrzucił do tyłu czarne włosy. - Jestem
Guriff, a ci tutaj to moi poszukiwacze. W tej spieczonej
skorupie jest cholernie mało przyprawy i należy ona do
nas.
- No więc możecie ją sobie wziąć. - Waff ukłonił się
zdawkowo. - Jako geolodzy i archeolodzy interesujemy
się czym innym. Chcemy wykonać odczyty i
przeprowadzić testy, by oszacować rozmiar zniszczeń
ekosystemu.
Czterech gildyjskich asystentów czekało za nim w
absolutnym milczeniu.
Guriff roześmiał się głośno i szczerze.
- Niewiele zostało tutaj z ekosystemu - powiedział.
- No to skąd się bierze tlen? - zapytał Waff. Wiedział,
że w starożytnych czasach to samo pytanie zadał
zaintrygowany Liet-Kynes, gdyż na planecie nie było
ani szeroko rozprzestrzenionych roślin, ani wulkanów,
które mogłyby stworzyć atmosferę.
Tamten tylko się na niego gapił. Najwyraźniej nigdy
o tym nie pomyślał.
- Czy ja wyglądam na planetologa? - rzekł w końcu. -
Weźcie się do dzieła i zbadajcie to, ale nie
spodziewajcie się po nas żadnej pomocy. Tutaj, na
Rakis, albo jesteś samowystarczalny, albo umierasz.
Tleilaxanin uniósł brwi.
- A gdybyśmy chcieli poczęstować was w dowód
przyjaźni kawą przyprawową? - zapytał. - Rozumiem,
że obecnie jest łatwiej o wodę niż w dawnych czasach.
Guriff zerknął na swoich poszukiwaczy.
- Chętnie skorzystamy z waszej gościnności, ale nie
mamy zamiaru się odwzajemnić - powiedział.
- Mimo to nasza propozycja jest aktualna.
*
W zakurzonej chacie mężczyzny Waff zaparzył kawę
z melanżem z własnych zapasów pozostałych po
eksperymentach z czerwiami. Guriff nie cierpiał na
rozpaczliwy niedobór wody w obozie, chociaż w jego
kwaterze unosił się zapach dawno niemytych ciał i
słodki aromat dymu z jakiegoś narkotyku, którego Waff
nie potrafił rozpoznać.
Na jego rozkaz czterej gildianie wznieśli schronienia
przywiezione z liniowca, ustawili zbrojone namioty
sypialne i zagrody laboratoryjne. Waff nie widział
powodu, by im pomagać. Był w końcu tleilaxatiskim
mistrzem, a oni jego robotnikami, pozwoli im więc
wykonywać należące do nich zadania.
Przy drugiej filiżance mocnej kawy przyprawowej
Guriff się rozluźnił. Nie ufał drobnemu Tleilaxaninowi,
ale - jak się zdawało - nie ufał nikomu. Zapewniał
Waffa, że nie żywi szczególnej nienawiści do jego rasy i
że jego zbieracze nie mają uprzedzeń wobec innych
osób o niskiej pozycji społecznej. Guriffa obchodziła
tylko Rakis.
- Cały ten stopiony piasek i plaston. Po skuciu górnej,
zeszklonej warstwy udało się nam dotrzeć do
fundamentów solidniejszych budowli w Kin. -
Mężczyzna wyjął ręcznie zrobioną mapę. -
Wyskrobujemy zakopane skarby. Znaleźliśmy
pierwotną, jak nam się wydaje, twierdzę Bene Gesserit,
kilka potężnie zabarykadowanych schronów
wypełnionych szkieletami. - Uśmiechnął się. -
Odkryliśmy też wystawną świątynię zbudowaną przez
kapłanów Podzielonego Boga. Była tak ogromna, że nie
mogliśmy jej nie zauważyć. Pełna ozdób, ale i tak było
ich za mało, żeby nasz wysiłek się opłacił. KHOAM
oczekuje, że znajdziemy coś bardziej wyjątkowego,
chociaż i tak są zadowoleni, że sprzedają naiwnym
głupcom całe kontenery „autentycznego piasku
rakańskiego".
Waff nic na to nie powiedział. Edryk i pozostali
nawigatorzy uzyskali dla niego taki piasek do
wykorzystania w pierwszych eksperymentach.
- Ale mamy przed sobą jeszcze dużo kopania -
ciągnął Guriff. - Kin było wielkim miastem.
W poprzednim życiu Waff widział te budowle, nim
zostały zniszczone. Znał pretensjonalne ozdoby, które
żyjący iluzją kapłani umieścili we wszystkich
pomieszczeniach i wieżach (jakby Bóg dbał o takie
jarmarczne błyskotki!). Guriff i jego ludzie
rzeczywiście znajdą tam wiele skarbów. Ale
niewłaściwego rodzaju.
- Świątynia Kapłanatu została zniszczona bardziej niż
inne budynki. Może była bezpośrednim celem ataku
Dostojnych Matron. - Poszukiwacz rozciągnął w
uśmiechu mięsiste usta. - Ale na poziomach
znajdujących się głęboko pod nią znaleźliśmy skrzynie
pełne solarisów i skrzętnie gromadzonego melanżu. Łup
wart zachodu. Było tego więcej, niż się spodziewaliśmy,
ale nie aż tak dużo. Szukamy czegoś większego. W
południowych rejonach polarnych Tyran zakopał
ogromne zapasy przyprawy. Jestem tego pewien.
Popijając kawę, Waff mruknął sceptycznie.
- Od półtora tysiąca lat nikomu nie udało się odnaleźć
tego skarbu - powiedział.
Guriff uniósł palec, zauważył skórkę przy paznokciu i
odgryzł ją.
- Ale bombardowanie mogło tak przemieszać
skorupę, że żyła macierzysta została odkryta. I, dzięki
bogom, nie ma już żadnych czerwi, które mogłyby nas
prześladować.
Waff mruknął coś wymijająco.
„Jeszcze nie" - pomyślał.
*
Wiedząc, że zostało mu mało czasu, Tleilaxanin nie
zawracał sobie głowy snem, lecz od razu rozpoczął
przygotowania do pracy. Jego towarzysze z Gildii
najwyraźniej sądzili, że nawigator w końcu po nich
wróci, ale Waff nie był tego taki pewien. Był na Rakis,
a to sprawiało mu wielką przyjemność.
Podczas gdy gildianie kończyli podłączanie
generatorów i uszczelnianie prefabrykowanych
schronień, tleilaxański badacz wrócił na prawie pustą
lichtugę. W ładowni uśmiechnął się po ojcowsku do
swoich wspaniałych okazów. Opancerzone czerwie były
małe, ale zajadłe. Wydawały się gotowe do opanowania
martwego świata. Ich świata.
Przed wiekami Fremeni potrafili przywoływać
czerwie i jeździć na nich, ale tamte pierwotne
stworzenia wymarły, gdy dzięki zabiegom Leto II
Arrakis stała się ogrodem pełnym zieleni, rzek i wilgoci
z nieba. Takie środowisko było zabójcze dla czerwi.
Kiedy jednak Bóg Imperator został zamordowany, a
jego ciało rozłożyło się na trocie piaskowe, cały proces
pustynnienia zaczął się od nowa. Następne czerwie były
o wiele bardziej zajadłe i drapieżniejsze niż ich
przodkowie i podjęły wyzwanie odtworzenia Diuny,
Jaką Niegdyś Była.
Waff stał teraz przed wielekroć trudniejszym
wyzwaniem. Zmodyfikowane przez niego stworzenia
pokryte były pancerzem, który czynił je odpornymi na
warunki panujące w najsurowszym nawet środowisku,
ich pyski i pierścienie na łbach były wystarczająco
mocne, by mogły się przebijać przez zeszklone wydmy.
Mogły się zakopać głęboko pod sczerniałą
powierzchnię, mogły rosnąć i rozmnażać się nawet
tutaj.
Stał przed pokrytym kurzem zbiornikiem, w którym
tkwiły czerwie. Każdy osobnik miał dwa metry
długości. I był silny.
Wyczuwając jego obecność, stworzenia kręciły się
niespokojnie. Waff wyjrzał na zewnątrz, gdzie niebo
przybrało purpurowobrązową barwę zmierzchu. Burze
wzbijały w powietrze kłęby wirującego pyłu.
- Bądźcie cierpliwe, moje maleństwa - powiedział. -
Niedługo was wypuszczę.
Jesteśmy naiwni, myśląc, że mamy kontrolę
nad cennym artykułem. Tylko dzięki
przebiegłości i wiecznej nieufności udaje nam
się nie dopuścić do tego, by wpadł w ręce
konkurentów.
- wewnętrzny raport Gildii Kosmicznej
Edryk opuścił orbitę nad zrujnowaną Rakis, nie
przejmując się już tleilaxańskim mistrzem. Waff zrobił,
co miał zrobić.
O wiele ważniejsze było to, że Wyrocznia Czasu
wezwała wszystkich ocalałych nawigatorów i będzie
mógł przekazać im radosną nowinę. Skoro czerwie
morskie najwyraźniej dobrze się rozwijały na Buzzellu,
będzie do wzięcia mnóstwo superprzyprawy. Ta
niezwykle stężona postać mogła nawet przewyższać
oryginalną przyprawę. Przerażająco silny melanż
utrzyma nawigatorów przy życiu bez łaski wścibskich i
chciwych administratorów czy czarownic z Kapitularza.
„Wolność!" - pomyślał.
Rozbawiło go to, że Waff zabrał swoje
eksperymentalne czerwie na Rakis, mając nadzieję, że
uda mu się tam stworzyć nowy cykl obiegu przyprawy.
Edryk nie sądził, by drobny badacz wiele wskórał, ale
alternatywne źródło melanżu byłoby mile widziane.
Jednak nawet bez niego nawigatorzy nigdy już nie będą
zakładnikami w walkach o władzę. Czterech gildian,
których Edryk przydzielił do pomocy Waffowi, było
jego szpiegami. W tajemnicy będą mu donosić o
wszystkim, co badaczowi uda się osiągnąć.
Edryk uśmiechnął się do siebie, zadowolony, że
pomyślał o wszystkich ewentualnościach. Z pierwszą
paczką superprzyprawy z Buzzella bezpiecznie
spoczywającą w strzeżonym pomieszczeniu, skierował
liniowiec w pustkę przestrzeni kosmicznej. Nawet
Wyrocznia Czasu pogratuluje mu, gdy usłyszy tę
niezwykłą wiadomość.
Zanim zdążył wyruszyć na ustalone miejsce
spotkania, pustka wokół niego zafalowała. Studiując te
zniekształcenia, uświadomił sobie ich przyczynę. Parę
chwil później z zagiętej przestrzeni wystrzeliły niby
gruby śrut ze strzelby dziesiątki statków Gildii,
pojawiając się przed nim i za nim, u góry i w dole, i
całkowicie go otaczając.
Edryk wysłał komunikat, korzystając z pasma, które
powinni odebrać tylko inni nawigatorzy.
- Wyjaśnijcie powód waszej obecności.
Ale nie odpowiedział mu żaden z imponujących
przybyszy. Przyjrzawszy się glifom i kartuszom na
burtach ogromnych kadłubów, zdał sobie sprawę, że są
to statki nowej generacji, pilotowane przez ixańskie
kompilatory matematyczne.
Sterowane przez komputery jednostki zacisnęły
obręcz. Wyczuwając zagrożenie, Edryk wysłał z
większym zaniepokojeniem pytanie:
- Czym to uzasadniacie?
Nowe statki Gildii utworzyły wokół niego dławiącą
zasłonę. Milczenie ogromnych jednostek było bardziej
przerażające niż jakiekolwiek ultimatum. Ich bliskość
zniekształcała jego pole Holtzmana, uniemożliwiając
mu zagięcie przestrzeni.
W końcu rozległ się głos, bezbarwny i nijaki, ale
niepokojąco pewny siebie.
- Rekwirujemy twój ładunek przyprawy. Wejdziemy
na pokład w celu inspekcji.
Edryk oceniał wrogów, przebiegając w myślach
labirynt możliwości. Statki najwyraźniej należały do
frakcji administratorów. Kierowane przez ixańskie
urządzenia, nie potrzebowały więc ani nawigatorów, ani
przyprawy. Dlaczego zatem chcieli skonfiskować
superprzyprawę? Żeby nie dostali jej nawigatorzy?
Żeby całkowicie uzależnić Gildię od ixańskich urządzeń
nawigacyjnych?
A może był to zupełnie inny wróg? Czyżby były to
statki piratów KHOAM, którzy mieli nadzieję
przechwycić nowy cenny towar? Albo czarownice z
Kapitularza, które chciały wymusić dalszą zależność od
melanżu zgromadzenia żeńskiego?
Ale skąd jacykolwiek ludzie mogli wiedzieć o
superprzyprawie?
Podczas gdy liniowiec Edryka wisiał bezradnie w
przestrzeni kosmicznej, z otaczających go statków
Gildii wyłoniły się małe jednostki przechwytujące. Nie
miał wyboru - musiał wpuścić oddziały abordażowe.
Chociaż Edryk go nie rozpoznał, zbliżający się
mężczyzna miał na mundurze właściwe emblematy
Gildii. Przemaszerował przez pokłady i dotarł na
zastrzeżony poziom, usunąwszy wszystkie broniące tam
wstępu bariery. Towarzyszyło mu sześciu dobrze
zbudowanych ludzi. Przywódca oddziału uśmiechnął się
protekcjonalnie, kiedy stanął przed zbiornikiem
nawigatora i zajrzał do niego.
- Twoja nowa przyprawa ma fascynujące możliwości
- powiedział. - Rekwirujemy ją.
- Lećcie na Buzzella i sami sobie ją weźcie -
zagrzmiał Edryk, celowo wzmacniając płynący z
głośników głos.
- To nie jest prośba - rzekł mężczyzna. Jego twarz
była bez wyrazu. - Poznaliśmy moc tej substancji i
uważamy, że będzie remedium na naszą trudną sytuację.
Zabierzemy ją do serca imperium myślących maszyn.
Myślących maszyn? Co wspólnego z wrogiem z
zewnątrz miała frakcja administratorów?
- Nie możecie jej dostać - powtórzył Edryk, jakby
miał w tej sprawie coś do powiedzenia.
Gildianin o nijakiej twarzy machnął ręką na swoich
krzepkich strażników, a ci wyjęli spod gładkich szarych
opończy zakończone żelaznymi głowicami młoty.
Przywódca skinął spokojnie i rzeczowo głową.
Ogarnięty paniką Edryk odpłynął w głąb swojego
zbiornika, ale nie miał dokąd uciec. Muskularnych
strażników nie obchodziło, że jest w pojemniku ani że
kontakt z powietrzem go zabije. Unieśli potężnymi
rękami młoty, wzięli zamach i uderzyli w grube
plazowe ściany.
Pojawiły się na nich rozchodzące się gwiaździście
pęknięcia, przez które zaczął się wydobywać z gwizdem
skoncentrowany pomarańczowy gaz. Strażnicy nie
reagowali na tryskające im w twarze strumienie
melanżu, chociaż jego stężenie było tak duże, że
normalny człowiek już by się zataczał. Ich przywódca
przyglądał się ulatnianiu atmosfery z pojemnika, jakby
chwytał zapach nadciągającej burzy.
Kiedy ciśnienie spadło tak, że nawigator nie mógł się
już unosić w gazie, opadł na podłogę zbiornika.
Podniósł słabym ruchem płetwiaste dłonie i głosem
niewiele silniejszym od szeptu zażądał wyjaśnień.
Gildianin i jego towarzysze nie udzielili mu żadnej
odpowiedzi.
Edryk leżał, zwijając się i drgając. Wyciągnął
gumowatą rękę i starał się pełznąć, ale uciekający gaz
był zbyt rzadki. Nie mógł już oddychać, prawie się nie
ruszał. Mimo to umierał powoli.
Mężczyzna o nijakiej twarzy podszedł do
roztrzaskanego zbiornika i jego rysy się zmieniły.
- Zabierzcie skoncentrowaną przyprawę - polecił
Khrone maskaradnikom. - Za pomocą tej substancji
Omnius przebudzi swojego Kwisatz Haderach.
Zmiennokształtni odeszli, by przeszukać pokłady i
znaleźć skarb w postaci zmodyfikowanego melanżu.
Kiedy obleczeni w ludzkie kształty strażnicy wrócili na
swoje jednostki, Khrone trzymał jeden z ciężkich
pakunków. Wciągnął głęboko jego zapach.
- Świetnie - stwierdził. - Usuńcie wszystkich naszych
ludzi z tego liniowca. Kiedy oddalimy się na bezpieczną
odległość, zniszczcie go razem ze wszystkimi na
pokładzie.
Spojrzał zimno na umierającego Edryka. Ze szczelin
w zbiorniku sączyło się już tylko kilka wijących się
smużek gazu.
- Służyłeś swojemu celowi, nawigatorze - powiedział.
- Niech to będzie dla ciebie pocieszeniem.
A potem odszedł.
Edryk nadal głęboko oddychał, ale pozostał już tylko
zapach melanżu. Gdy kierowane przez komputery statki
Gildii utworzyły szyk w przestrzeni kosmicznej, ledwie
się powstrzymywał przed utratą świadomości.
Znajdujące się naprzeciw jednostki otworzyły ogień.
Liniowiec Edryka eksplodował, zanim nawigator zdążył
wyszeptać przekleństwo.
Opowiadanie legend jest sztuką, tak jak sztuką
jest życie zgodnie z legendą.
- powiedzenie ze starożytnego Kaitaina
Operację uzupełnienia zasobów Itaki
przeprowadzono na wciąż jeszcze żyznych
szerokościach północnych, z dala od wszelkich skupisk
ludności. Całym tym skomplikowanym procesem, w
którym brały udział dziesiątki jednostek latających z
pokładów hangarowych, kierowała Garimi. Duncan
został na mostku. Czuł się tam uwięziony. Nie mógł
opuścić statku pozaprzestrzennego, gdyż zapewniał mu
on osłonę. Mimo to było mu przykro, że siedzi
bezpiecznie, podczas gdy inni wykonują ryzykowną
pracę... i nawet nie wiedział, czego chce od niego para
staruszków.
Nie miał też pojęcia, co się dzieje w Starym
Imperium, co z Murbellą i Kapitularzem. Wiedział tylko
tyle, że wróg z zewnątrz nadal go szuka, a on nadal się
ukrywał, jak robił od dziesiątków lat. Czy naprawdę był
to najlepszy sposób walki, najlepszy sposób obrony
ludzkości? Dryfował w przestrzeni kosmicznej równie
długo jak Itaka, a ostatnio wody niepewności wydawały
się głębsze niż kiedykolwiek.
Minęły dwa dni bez wieści od Tega czy Szieny i ich
zespołu. Jeśli po prostu spotykali się z tubylcami, któreś
z nich powinno już do tej pory się zameldować. Duncan
obawiał się pułapki w rodzaju tej, jaką zastawiono na
nich na planecie Przewodników. Miles Teg był zarazem
jego mentorem i uczniem, a Sziena... ach, Sziena. Była
jego kochanką i seksualną przeciwniczką. Wyleczyła go
i uratowała, było więc oczywiste, że ją lubi. Starał się
bronić, zaprzeczając temu, ale mu nie wierzyła i on sam
nie wierzył w to, co mówi. Oboje wiedzieli, że łączy ich
wieź niepodobna do żadnej innej, odmienna od tej, którą
narzucili sobie niegdyś nawzajem Duncan i Murbella.
Kiedy przyglądał się krajobrazowi w dole, ten zdawał
się go przyzywać. Na pokrytych lasami wyższych
szerokościach geograficznych północnych i
południowych widać było wiele miast. Czuł, że
powinien tam być i stawiać razem z innymi czoło
wszelkim możliwym niebezpieczeństwom, a nie tkwić
na pokładzie Itaki, zmuszony do ukrywania się za
polem pozaprzestrzennym.
„Ile jeszcze mam czekać?" - pomyślał.
W czasach, kiedy był mistrzem miecza rodu
Atrydów, nie wahałby się ani chwili. Gdyby młodemu
Paulowi Atrydzie groziło niebezpieczeństwo, skoczyłby
do walki w jego obronie, lekceważąc nieuchwytne
zagrożenie ze strony staruszka i staruszki. Jak mówiła
często cytowana Litania czarownic, „Stawię czoło
strachowi". I chyba nadeszła pora, by to zrobić.
Zamknął oczy, nie chcąc widzieć rozciągającej się w
dole pustyni, która przecinała kontynent jak zadana
nożem rana.
- Nie zlekceważę tego - mruknął.
Wezwał Thufira Hawata i Garimi, która niedawno
wróciła ze wszystkimi jednostkami latającymi i
ponownie zapełniła magazyny Itaki. Stał, kiedy
przybyli.
- Ruszymy na ratunek grupie zwiadowczej - oznajmił
- i to zaraz. Nie wiem, jakimi siłami dysponują
mieszkańcy tej planety, ale stanę naprzeciw nich, jeśli
baszar ma kłopoty.
Oczy Thufira pojaśniały, a jego twarz się
zarumieniła.
- Poprowadzę jeden ze statków - rzekł.
- Nie. Będziesz słuchał moich rozkazów - powiedział
stanowczo Duncan.
Garimi była zaskoczona śmiałym stwierdzeniem
Idaho, ale kiwnęła głową, kiedy usłyszała, jak
napomniał Thufira.
- Masz dla nas jakieś instrukcje, zanim odlecimy? -
zapytała. - Mam dowodzić tą misją?
- Nie... zrobię to osobiście. - Zanim któreś z nich
wdało się z nim w spór, ruszył wielkimi krokami do
windy, zmuszeni więc byli pójść za nim. - Mam już
dość ukrywania się. Mój plan sprowadzał się do tego,
by uciekać i nie rzucać się w oczy, by cały czas być o
krok przed tą siecią. Ale robiąc tak, wyparłem się dużej
części siebie. Jestem D u n c a n I d a h o! - Podniósł
głos, gdy wchodzili do windy. - Byłem mistrzem miecza
rodu Atrydów i małżonkiem świętej Alii od Noża.
Doradzałem i towarzyszyłem Bogu Imperatorowi. Jeśli
jest tam wróg z zewnątrz, nie pozwolę, by reszta
ludzkości sama stawiła mu czoło. Jeśli Sziena i baszar
potrzebują mojej pomocy, to ją dostaną.
Thufir zesztywniał, po czym pozwolił sobie na
uśmiech zadowolenia.
- Już dawno powinieneś był opuścić Itakę, Duncan -
powiedział. - Nie widzę, żebyś coś osiągnął, zostając
tutaj. Pole pozaprzestrzenne nie daje doskonałej
ochrony.
Garimi najwyraźniej cieszyła się z postawy Duncana.
- Moje ekipy dobrze się przyjrzały tej planecie i
wygląda na to, że jest to znakomite miejsce na
osiedlenie się - powiedziała. - Czy to znaczy, że
przestaniesz się przeciwstawiać moim staraniom i
pozwolisz nam w końcu założyć kolonię?
Zamknęły się drzwi windy i zaczęli zjeżdżać na
pokłady hangarów, gdzie wiele statków zaopatrywano
ponownie w paliwo.
- To się jeszcze okaże - odparł Duncan.
*
Po tym jak wczesnym rankiem Stilgar i Liet odlecieli
z obozu, Teg długo czekał na właściwy moment. Do tej
pory Duncan powinien już wyciągnąć oczywiste
wnioski.
- Myślisz, że w końcu nas zabiją? - Sziena zadała to
pytanie zdumiewająco rzeczowym tonem, jakby
pogodziła się z tym, co nieuniknione.
- Może tylko ciebie. To ciebie obwiniają - odparł Teg
ponuro. Chociaż pozwolono im usiąść na ziemi poza
namiotem, nadal znajdowali się pod ścisłym nadzorem.
Sziena pociągnęła z małego kubka łyk wody.
- To ma być żart?
- Luźna uwaga. - Teg zerknął na niebo. - Musimy
ufać, że Duncan zdecyduje się na właściwą reakcję.
- Może myśli, że sami jesteśmy w stanie sobie z tym
poradzić. Wierzy w naszą zdolność samodzielnego
działania.
- Tak jak ja. Gdyby to było konieczne, mógłbym
wymordować wszystkich tych ludzi. - Celowo wybrał to
słowo. Wymordować. Tak jak zrobił z Dostojnymi
Matronami w ich fortecy na Gammu. - I potrwałoby to
nie dłużej niż mrugnięcie okiem. Wiesz o tym.
Sziena widziała, jak skoczył na Przewodników,
pomagając uciec jej, Thufirowi i rabbiemu, widziała też,
jak wyczerpał go ten poryw energii.
- Tak, wiem, Miles. I modlę się, by to nie było
konieczne.
W oddali słyszeli zawodzące buczenie powracającego
znad pustyni niskolotu. Teg rozpoznał czułym słuchem
charkot jego silnika. Na ubitym lądowisku zebrali się
wieśniacy, niecierpliwie czekając na członków
wyprawy łowieckiej. Najpierw pojawiły się na niebie
dwie sunące nisko plamki, potem dołączyło do nich
więcej punkcików. Razem wyglądały jak rozproszone
stado migrujących ptaków. Warkot przeszedł w ryk
silników.
Teg osłonił dłonią oczy, rozpoznając wiele
nadlatujących jednostek.
- Promy górnicze i lichtugi ze statku
pozaprzestrzennego - powiedział. - A więc to tak
Duncan planuje nas uratować. Stara się zrobić na nich
wrażenie. Wygląda na to, że wysłał tutaj wszystko, co
mamy.
- Na pewno mamy większą siłę ognia - rzekła Sziena.
- Duncan mógł wybrać bezpośredni atak i wyrwać im
nas.
Przyglądając się zbliżającym się statkom, Teg się
uśmiechnął.
- Jest na to za mądry - powiedział. - Podobnie jak ja,
chce unikać rozlewu krwi, zwłaszcza podczas konfliktu,
który nie w pełni rozumie.
„Czy to ja go tego nauczyłem, czy on mnie?" -
zastanawiał się baszar. Szukał odpowiedzi na to pytanie
w swoich poprzednich żywotach, ale jej nie znalazł.
Na płaskim, otwartym terenie na obrzeżach wioski
wylądowało ponad czterdzieści jednostek. Nie były to
jednostki wojenne ani opancerzone statki szturmowe,
ale miały broń defensywną. Baszar odszedł z Szieną
spod namiotu i stanął naprzeciw największego promu
górniczego. Nikt nie próbował ich zatrzymać. Tubylcy
byli za bardzo przestraszeni tym, co widzieli.
Teg był zaskoczony, widząc, jak po schodkach
jednostki dowodzenia schodzi sarn Duncan Idaho w
tradycyjnym mundurze rodu Atrydów, wyglansowanych
butach i z insygniami swojej rangi. Jeśli Qelsanie
opuścili Stare Imperium półtora tysiąca lat wcześniej,
nie można się było spodziewać, że rozpoznają te
symbole, ale Teg uznał, że mundur sprawia, iż jego
przyjaciela otacza aura władczego dostojeństwa, i
niewątpliwie dodaje mu pewności siebie.
Duncan przesunął wzrokiem po zmieszanych
wieśniakach i w końcu zauważył Tega i Szienę. Kiedy
ruszył w ich stronę, na jego twarzy malowała się
widoczna ulga.
- Żyjecie - powiedział. - Nic wam się nie stało?
- Stuka nie żyje - odparła Sziena z nutą goryczy.
- Nie powinieneś był opuszczać Itaki - powiedział
Teg. - Teraz jesteś bezbronny, widoczny dla łowców i
ich sieci.
- Niech mnie znajdą - rzekł Duncan z zaciętą miną,
jakby podjął nieodwołalną decyzję. - To niekończące się
uciekanie przed pościgiem i chowanie się do niczego
nie prowadzi. Nie zdołam pokonać wroga, jeśli się z
nim nie zmierzę.
Sziena zerkała nerwowo na niebo, jakby spodziewała
się, że nagle pojawią się staruszek i staruszka.
- Atak mogła poprowadzić Garimi, a nawet Thufir -
powiedziała. - Zamiast zlecić to im, dałeś się ponieść
emocjom.
- Kiedy podejmowałem właściwą decyzję,
uwzględniłem to. - Duncan zaczerwienił się, jakby
ukrywał prawdziwy powód, i pospieszył z
wyjaśnieniami. - Rozmawiałem przez komlinię ze
Stilgarem i Lietem-Kynesem, którzy są w tym
niskolocie. Przejęliśmy ich nad pustynią, mam więc
pewne pojęcie o tym, co się tutaj dzieje. Wiem, jak
zabito Stukę... i dlaczego.
- Zdziwiłeś się, ujrzawszy mnie żywą? - zapytała
Sziena. - I ucieszyłeś się, mam nadzieję?
- Śmierć Stuki była tragicznym skutkiem przesadnej
reakcji tych ludzi na nasz widok - przerwał jej Teg. -
Wzbudziliśmy w nich podejrzenia.
- Tak, Miles - rzekł Duncan, kiwając głową. - I
gdybym ja zareagował zbyt pochopnie, otwierając do
nich ogień, spowodowałoby to jeszcze więcej ofiar i
dużo większą tragedię. W jednym z moich żywotów
mógłbym postąpić właśnie tak, ale wystarczyło, że
pomyślałem, co ty byś zrobił na moim miejscu.
Z niskolotu wyłonili się Stilgar i Liet z komandosami.
Dwaj młodzi ghole wydawali się teraz twardzi, a po ich
oczach widać było, że wstąpiło w nich nowe życie. Na
Itace mieli wygodne schronienie i zmuszeni byli
zadowalać się czytaniem o swojej przeszłości i
obserwowaniem czerwi w ładowni, jakby byli okazami
w zoo. Jednak pamiętali prawdziwą Arrakis. W starych,
burzliwych czasach życie Stilgara i Kynesa nie było
bezpieczniejsze ani wygodniejsze, ale to, kim byli, było
wyraźnie i precyzyjnie określone.
Ze stojących jednostek nadal wyłaniali się inni:
Thufir, Garimi i ponad dziesięć sióstr, muskularni
robotnicy Bene Gesserit, drugie pokolenie dzieci
urodzonych na statku pozaprzestrzennym, które po raz
pierwszy w życiu postawiły stopę na planecie. W
jasnym blasku słońca stanęło też pięciu uczniów
rabbiego, rozglądając się z zachwytem i chłonąc widok
otwartej przestrzeni. Zaraz potem wyłonił się i on,
mrużąc schowane za okularami sowie oczy.
Var patrzył z podziwem na promy górnicze i lichtugi,
na swoich nowych towarzyszy, Lieta i Stilgara.
Podniósł brodę. Podczas lotu znad pustyni Duncan
rozmawiał, i to długo, również z przywódcą wsi.
- Duncanie Idaho - rzekł Var - wiesz, jakim jesteśmy
tu poddani próbom, do czego nas doprowadzono.
Jesteśmy jedynymi, którzy przeciwstawiają się
umieraniu tej planety. To nie my sprowadziliśmy tu
pustynię. Nie masz prawa nas potępiać.
- Nie potępiam was za waszą walkę, ale nie mogę
wybaczyć tego, co zrobiliście naszej towarzyszce. Przed
laty Bene Gesserit, które były gośćmi na waszym
świecie, nie rozważyły konsekwencji tego, co robią. A
teraz wydaje się, że wy postąpiliście tak samo.
Stary wódz pokręcił głową. Jego oczy płonęły
oburzeniem.
- Zabiliśmy czarownice odpowiedzialne za
sprowadzenie troci piaskowych - powiedział. - Kiedy
spotkaliśmy kolejną czarownicę, ją też zabiliśmy.
- Zabierzemy przyjaciół i odlecimy - Duncan uciął
rozmowę, która na pewno przekształciłaby się w
bezsensowną sprzeczkę.
Teg i Sziena wystąpili naprzód, chcąc jak najszybciej
opuścić to miejsce. Jednak Liet i Stilgar zatrzymali się i
spojrzeli na siebie. Ten drugi wyprostował ramiona.
- Duncan, baszarze... Liet i ja rozmyśliliśmy się -
powiedział. - To pustynia, nie nasza, ale pierwsza, którą
napotkaliśmy jako ghole. Przywrócono nas do życia w
jakimś celu. Umiejętności, które nabyliśmy w
minionym życiu, mogą się bardzo przydać w takim
miejscu jak to.
- Rozejrzyjcie się - podjął Liet-Kynes, kiedy Stilgar
skończył, jakby przećwiczyli tę rozmowę. - Możecie
sobie wyobrazić świat, na którym nasze talenty są
bardziej potrzebne niż tutaj? Zostaliśmy wyszkoleni do
walki z przeciwnościami w beznadziejnych sytuacjach.
Przywykliśmy do zmagań z pustynią. Jako planetolog
znam najlepsze sposoby panowania nad
rozprzestrzenianiem się wydm, a o cyklu rozwojowym
czerwi wiem więcej niż większość ludzi.
- Możemy pokazać tym wojownikom, jak budować
sicze w najsurowszych warunkach pustynnych - dodał
naib z rosnącą pasją. - Możemy ich nauczyć robić
prawdziwe filtraki. Być może pewnego dnia zaczniemy
nawet znowu jeździć na wielkich czerwiach. - Głos mu
się załamał. - Nikt nie zdoła powstrzymać pustyni, ale
możemy utrzymać tych ludzi przy życiu. Reszta może
wrócić na statek pozaprzestrzenny, ale my jesteśmy
potrzebni Qelsanom.
Sziena zatrzymała się przy włazie najbliższej
jednostki, wyraźnie niezadowolona.
- To niemożliwe - powiedziała. - Potrzebujemy was i
wszystkich pozostałych gholi na Itace. Każdy z was
został stworzony, wychowany i wyszkolony, by pomóc
nam w walce z wrogiem z zewnątrz.
- Ale nikt nie wie jak, Szieno - zauważył Duncan,
poruszony tym, co powiedzieli młodzieńcy. - Żadna z
was nie potrafi wykazać z absolutną pewnością, po co
są nam potrzebni Stilgar i Liet. I na czym dokładnie
polega nasza walka.
- Nie jesteśmy waszymi narzędziami ani pionkami. -
Stilgar skrzyżował ramiona na piersi. - Bez względu na
to, jak nas stworzono, jesteśmy ludźmi, którzy mają
wolną wolę. Nigdy nie prosiłem czarownic Bene
Gesserit o przyjęcie mnie na służbę.
- To jest to, co chcemy robić - Liet poparł przyjaciela
- i kto może powiedzieć, że nie jest to nasze
przeznaczenie? Moglibyśmy ocalić planetę, a
przynajmniej jej ludność. Czy nie jest to wystarczająco
ważny cel?
Teg rozumiał ich dylemat aż nazbyt dobrze. Ci dwaj
znaleźli związek, którego mogli się trzymać, mogli
wziąć udział w walce, która rzeczywiście wymagała
szczególnych umiejętności, a oni je posiadali, jego
stworzono jako pionka i zmuszony był odgrywać tę
rolę.
- Pozwól im odejść, Szieno - powiedział. - Masz
dosyć królików doświadczalnych na statku.
Do baszara podszedł Thufir Hawat, który odetchnął z
ulgą, ujrzawszy, że jego mentor jest cały i zdrowy.
- Tylko tym dla nich jesteśmy, baszarze? - zapytał. -
Królikami doświadczalnymi?
- W pewnym sensie. A teraz musimy wracać do
naszej klatki - odparł Teg. Pragnął opuścić tę
umierającą planetę, zanim pojawią się inne problemy.
- Nie tak szybko - rzekł stary rabbi, występując
naprzód. - Moi ludzie nie są i nigdy nie byli
dobrowolnymi uczestnikami waszej lekkomyślnej
podróży przez kosmos. Zawsze chcieliśmy znaleźć jakiś
świat, na którym moglibyśmy osiąść. W porównaniu z
metalowymi pokładami i małymi pomieszczeniami ta
planeta wygląda całkiem dobrze.
- Qelso ginie - powiedziała Sziena.
Rabbi i jego pracowici towarzysze tylko wzruszyli
ramionami.
Var i kilku stojących najbliżej niego nomadów zrobili
gniewne miny.
- Nie potrzebujemy dalszego uszczuplania naszych
zasobów - oznajmił przywódca tubylców. - jesteście
mile widziani tylko pod warunkiem, że zamierzacie
walczyć z pustynią.
Izaak, jeden z silnych Żydów, skinął głową.
- Jeśli zdecydujemy się tutaj zostać, będziemy
walczyć i pracować - powiedział. - Przetrwanie, kiedy
reszta świata nastawiona jest przeciwko nam, to dla nas
nic nowego.
Bez względu na to, dokąd się udaję, bez
względu na to, co za sobą zostawiam, moja
przeszłość zawsze towarzyszy mi jak cień.
- Duncan Idaho,
dzienniki pokładowe Itaki
Liet-Kynes i Stilgar powrócili na krótko na Itakę po
informacje z archiwów i sprzęt, którego potrzebowali do
śledzenia zmian klimatu na Qelso. Liet przerobił nawet
na satelity meteorologiczne kilka zapasowych boi
czujnikowych, a statek pozaprzestrzenny rozmieścił je
następnie wokół planety.
Pożegnał się z gholami, z którymi się wychowywał -
Paulem Atrydą, Jessiką, Leto II. I z Chani, swoją córką.
W przypływie emocji chwycił rękę młodej kobiety,
która była prawie trzy lata starsza od niego. Uśmiechnął
się do niej.
- Chani - powiedział - pewnego dnia przypomnisz
sobie mnie takiego, jaki byłem na Arrakis: uwijającego
się w siczach, pracującego jako imperialny planetolog
albo Sędzia Zmiany, realizującego marzenia mojego
ojca dla dobra Fremenów i Diuny.
Była skupiona, jakby bardzo się starała uchwycić
jakiś przebłysk pamięci. Puściwszy jej dłoń, dotknął jej
czoła, ciemnorudych włosów.
- Może byłem silnym przywódcą - rzekł - ale
obawiam się, że kiepski był ze mnie ojciec. Dlatego
muszę ci powiedzieć, zanim odejdę, że cię kocham.
Kiedy przypomnisz mnie sobie, przypomnisz też sobie
wszystko, co nas łączyło.
- Tak - powiedziała. - Gdybym teraz wszystko
pamiętała, prawdopodobnie chciałabym wrócić z tobą
na pustynię. Tak samo Usul.
Stojący obok nich Paul pokręcił głową.
- Moje miejsce jest tutaj - powiedział. - Nasza walka
jest ważniejsza od jednej pustyni.
Stilgar ujął przyjaciela za ramię, ponaglając go do
pośpiechu.
- Ta planeta jest dla nas wystarczająco duża - rzekł. -
W głębi duszy czuję, że bez względu na to, czy Sziena
zdaje sobie z tego sprawę czy nie, właśnie po to
sprowadzono z powrotem Lieta i mnie. Być może
któregoś dnia, niezależnie od tego, jak wygląda to teraz,
przekonamy się wszyscy, że jest to część większej
bitwy.
Tymczasem rabbi rozmawiał ze swoimi
pięćdziesięcioma dwoma entuzjastycznymi uczniami w
ich pomieszczeniach na statku pozaprzestrzennym.
Izaak i Levi przejęli wiele obowiązków starca i na dany
przez niego znak polecili Żydom zabrać swoje rzeczy i
przynieść prefabrykowane schronienia z przepastnych
magazynów Itaki. Wkrótce wszyscy odlecieli promem
na planetę, gdzie pod kierunkiem Izaaka zaczęli
rozładowywać statki towarowe.
Var chodził między nimi, dyrygując swoimi ludźmi.
Spojrzał pożądliwym wzrokiem na kilka jednostek,
które Duncan zabrał na powierzchnię w pokazie siły.
- Te statki górnicze bardzo by nam się przydały do
wożenia zapasów i wody z głębi kontynentu -
powiedział.
Sziena potrząsnęła głową.
- Te jednostki należą do wyposażenia Itaki -
stwierdziła. - Możemy ich potrzebować.
Var łypnął na nią gniewnie.
- Powiedziałbym, że to dosyć niskie odszkodowanie
za spowodowanie śmierci całej planety.
- Ja nie przyczyniłam się do śmierci waszego świata -
odparowała. - Natomiast wy zabiliście z zimną krwią
Stukę, zanim...
Teg szybko pogrążył się w mentackim skupieniu,
inwentaryzując w myślach zapasy i sprzęt, który mieli
na statku pozaprzestrzennym.
- Chociaż nie mamy udziału w zniszczeniu tego
świata - mruknął do Szieny - uzupełniliśmy tutaj
zapasy, a wielu naszych ludzi zostaje tu w charakterze
osadników. Symboliczna zaplata nie byłaby bezzasadna.
Kiedy skinęła głową, zwrócił się do Vara.
- Możemy się obyć bez dwóch promów - powiedział.
- Nie więcej.
- I dwóch ekspertów do spraw pustyni - pisnął Liet. -
Stilgara i mnie.
- Nie wspominając o chętnych do pracy i
wytrzymałych robotnikach. Będziecie zadowoleni, że
zostali tutaj ci Żydzi.
Teg zauważył już wcześniej, jak pracowita jest
trzódka rabbiego. Spodziewał się, że poradzą sobie na
tej planecie, nawet kiedy klimat stanie się surowszy.
Pewnego dnia mogą jednak dojść do wniosku, że Qelso
nie jest ziemią obiecaną.
*
Nikogo nie zaskoczyło, że również Garimi i jej
konserwatywne zwolenniczki chciały zejść ze statku.
Ponad sto sióstr poprosiło, by pozwolono im się osiedlić
na Qelso, mimo stale rozszerzającej się pustyni.
Zamierzały położyć tu podwaliny pod nowe
zgromadzenie. Garimi przedstawiła Szienie ich wybór
raczej z kurtuazji niż jako sprawę do przedyskutowania.
Ale mieszkańcy Qelso nie chcieli o tym słyszeć.
Powitali prom sióstr z dobytą bronią. Var stał z
ramionami skrzyżowanymi na piersi.
- Przyjmujemy Lieta-Kynesa i Stilgara oraz Żydów -
oświadczył. - Ale żadna Bene Gesserit nie jest tu mile
widziana.
- Żadnych czarownic! - krzyknęli Qelsanie, a na ich
twarzach pojawiła się nagle żądza krwi. - Jeśli je
znajdziemy, zabijemy!
Sziena, która przyleciała z nimi, by się pożegnać,
starała się przemówić na rzecz Garimi.
- Moglibyśmy je zabrać na drugi kraniec kontynentu.
Nigdy nie dowiedzielibyście się o ich osadzie.
Przyrzekam, że nie sprawią żadnych kłopotów.
Jednak rozsierdzeni tubylcy nie mieli ochoty jej
słuchać. Ponownie głos zabrał Var.
- Mówisz tak tylko z myślą o siostrach - powiedział. -
Kiedyś przyjęliśmy je gościnnie i do dziś głęboko tego
żałujemy. Teraz Qelsanie działają dla dobra Qelso. Nie
jest tu mile widziana żadna członkini zgromadzenia
żeńskiego. Nie mogę wyrazić tego jaśniej, chyba że
posuniemy się do przemocy.
Między namiotami i przenośnymi schronieniami
wlókł się w stronę promu rabbi, wzbijając z każdym
krokiem chmurę kurzu. Otarł pot z czoła i stanął obok
Tega i Szieny, spoglądając nerwowo to na jedno, to na
drugie.
- Myślę, że moi ludzie będą z Bożej łaski szczęśliwi.
- Szturchnął nogą piach. - Było nam pisane poczuć
ziemię pod stopami.
- Wyglądasz na poruszonego, rabbi - zauważyła
Sziena.
- Nie jestem poruszony. Jestem smutny. - Według
Tega rabbi był przybity, a jego załzawione oczy
wydawały się bardziej zaczerwienione niż zwykle,
jakby płakał. - Nie zostanę z nimi. Nie mogę opuścić
Itaki.
Czarnobrody Izaak otoczył pocieszającym gestem
jego ramiona.
- Pod moim przywództwem będzie to dla nas nowy
Izrael, rabbi - powiedział. - Nie zastanowisz się
ponownie?
- Dlaczego nie zostajesz ze swoim ludem? - zapytał
Teg.
Rabbi pochylił głowę i na jałową ziemię polały się
jego łzy.
- Mam większe zobowiązania wobec jednej z moich
owieczek, którą zawiodłem - odparł.
- Pragnie zostać z Rebeccą - wyjaśnił Izaak szeptem
Szienie i Tegowi. - Chociaż jest teraz kadzią
aksolotlową, nie chce jej opuścić.
- Będę się nią opiekował przez resztę moich dni -
oznajmił rabbi. - Moja trzódka będzie tutaj w dobrych
rękach. Izaak i Levi są ich przyszłością, natomiast ja
przeszłością.
Żydzi otoczyli rabbiego, żegnając się z nim i życząc
mu zdrowia. Potem szlochający starzec dołączył do
Tega, Szieny i pozostałych na promie, który zabrał ich z
powrotem na statek pozaprzestrzenny.
DWADZIEŚCIA
CZTERY LATA PO
UCIECZCE Z
KAPITULARZA
Jesteśmy ranne, ale nie pokonane.
Odniosłyśmy obrażenia, ale potrafimy
wytrzymać wielki ból. Znajdujemy się u kresu
naszej cywilizacji i naszych dziejów, ale
pozostajemy ludźmi.
- Matka Dowodząca Murbella,
przemowa do ocalałych z zarazy na
Kapitularzu
Kiedy epidemia wygasła, ocalałe kobiety - bez
wyjątku Matki Wielebne - usilnie starały się utrzymać
spójność zgromadzenia żeńskiego. Nie poskutkowały
żadne szczepionki, kuracje wzmacniające odporność,
diety ani kwarantanny - cała ludność oprócz nich
wymarła.
W ciągu zaledwie trzech dni serce Murbelli zamieniło
się w kamień. Przyglądała się bezradnie, jak wokół niej
giną tysiące obiecujących młodych akolitek, pilnych
uczennic, które nie posiadły jeszcze wystarczających
umiejętności, by się stać Matkami Wielebnymi.
Umierały albo na zarazę, albo podczas pospiesznie
wywoływanej agonii przyprawowej.
Kiria powróciła do swojej charakterystycznej dla
Dostojnych Matron brutalności. Przy wielu okazjach
dowodziła zaciekle, że pielęgnowanie wszystkich
zarażonych jest stratą czasu.
- Lepiej przeznaczyć nasze zasoby na ważniejsze
rzeczy, na działania, które mają jakąś szansę
powodzenia! - mówiła.
Murbella nie zaprzeczała, że jej wywody są logiczne,
lecz nie zgadzała się z jej opiniami.
- Nie jesteśmy myślącymi maszynami - odpowiadała.
- Jesteśmy ludźmi, więc będziemy się opiekować
innymi ludźmi.
Było smutną ironią losu, że im więcej ludności
umierało, tym mniej Matek Wielebnych trzeba było do
pielęgnowania chorych. Stopniowo mogły się one
zacząć zajmować innymi ważnymi zadaniami.
Stojąc w prawie pustej sali w twierdzy, Murbella
patrzyła przez szerokie, zwieńczone łukiem okno za
swym tronem. Kapitularz był kiedyś tętniącym życiem
kompleksem administracyjnym, bijącym sercem
nowego zgromadzenia żeńskiego. Przed zarazą Matka
Dowodząca kierowała setkami programów obrony,
śledziła stałe posuwanie się floty wroga, pertraktowała z
Ixanami, Gildią, uchodźcami i watażkami, z każdym,
kto mógł walczyć po jej stronie.
W oddali widziała brązowe wzgórza i usychające
sady, ale tym, co ją martwiło, była niesamowita,
nienaturalna cisza w samym mieście. Domy
akademickie i budynki pomocnicze, pobliski port
kosmiczny, targi, ogrody i kurczące się trzody...
wszystkim tym powinny się zajmować setki tysięcy
ludzi. Niestety, życie w twierdzy i w mieście niemal
zamarło. Zbyt mało osób przetrwało, by mogły
wykonywać nawet najbardziej podstawowe prace. Świat
był praktycznie pusty; w ciągu zaledwie kilku dni
przepadła cała nadzieja. Tak wstrząsająco nagle!
Powietrze w mieście przesycone było odorem śmierci
i spalenizny. Z dziesiątków ognisk - nie stosów
pogrzebowych, gdyż Murbella miała inne sposoby
pozbywania się ciał, lecz zwykłych ognisk, w których
palono zakażone ubrania i materiały, w tym sprzęt
medyczny - unosił się czarny dym.
W chwili słabości Matka Dowodząca wezwała dwie
wyczerpane Matki Wielebne, kazała im przynieść
zaciski dryfowe i usunąć z jej apartamentów
zdezaktywowanego robota bojowego. Chociaż
znienawidzona maszyna od lat się nie poruszyła,
Murbella zaczęła mieć wrażenie, że robot z niej drwi.
- Zabierzcie to i zniszczcie - powiedziała. - Czuję
odrazę do wszystkiego, co symbolizuje.
Posłuszne kobiety najwyraźniej odczuwały ulgę,
wypełniając jej rozkaz.
Potem Matka Dowodząca wydała następne instrukcje.
- Otwórzcie magazyny melanżu i rozdajcie przyprawę
wszystkim, które przeżyły.
Każda zdrowa kobieta została skierowana do opieki
nad pozostałymi jeszcze chorymi, chociaż było to
beznadziejne zadanie. Ocalałe Matki Wielebne były
wyczerpane, ponieważ wiele dni pracowały bez
odpoczynku. Mimo iż miały kontrolę nad swoimi
organizmami, której nauczyło ich zgromadzenie, nie
dawały już sobie rady z wykonywaniem obowiązków.
Melanż powinien postawić je na nogi.
Dawno temu, w czasach Dżihadu Butleriańskiego,
kojące właściwości melanżu były skutecznym środkiem
przeciw zarazom zsyłanym przez maszyny. Tym razem
Murbella nie oczekiwała, że przyprawa wyleczy
którąkolwiek z zarażonych osób, ale mogła
przynajmniej pomóc Matkom Wielebnym wykonywać
beznadziejną pracę, którą im zleciła. Chociaż Murbella
rozpaczliwie potrzebowała każdego grama przyprawy
na zapłatę zobowiązań wobec Gildii i Ixan, siostry
potrzebowały jej jeszcze bardziej. Jeśli przepadnie
zjednoczone zgromadzenie żeńskie na Kapitularzu, kto
poprowadzi walkę w obronie ludzkości?
„Jeszcze jeden wydatek wśród tak wielu - pomyślała.
- Ale jeśli się na niego nie zdobędziemy, nigdy nie
odniesiemy zwycięstwa".
- Zróbcie to - powiedziała. - Rozdajcie tyle, ile będzie
trzeba.
Kiedy wykonywano ten rozkaz, przeprowadziła
obliczenia i uświadomiła sobie z przerażeniem, że przy
życiu nie pozostało dość sióstr, by mogło to w znaczący
sposób uszczuplić zgromadzone zasoby przyprawy...
Przestał istnieć cały jej zespół pomocniczy i czuła się
osamotniona. Już wcześniej wprowadziła drastyczne
środki oszczędnościowe, poważnie ograniczyła usługi i
wyeliminowała wszystkie nieistotne działania. Chociaż
większość Matek Wielebnych przeżyła zarazę, nie było
pewne, czy przetrwają jej następstwa.
Wezwała te, które były mentatkami, i poleciła im, by
oceniły, które prace są ważne, po czym stworzyły
awaryjny plan działań z wykorzystaniem personelu
mającego najlepsze kwalifikacje do niezbędnych zadań.
Skąd mogłyby sprowadzić siłę roboczą potrzebną do
podtrzymania funkcjonowania Kapitularza, odbudowy i
kontynuowania walki? Może udałoby im się przekonać
do przybycia tutaj zdesperowanych uchodźców ze
zniszczonych planet, kiedy znikną ostatnie ślady
zarazy?
Murbellę znużyło już podnoszenie się po ciosie
zadanym przez zarazę. Kapitularz był zaledwie jednym,
małym polem bitwy na ogromnym galaktycznym teatrze
decydujących o wszystkim działań wojennych.
Największe zagrożenie nadal pozostawało w głębi
przestrzeni kosmicznej, gdzie flota wroga uderzała na
planetę za planetą, wypłaszając uchodźców, którzy
uciekali jak oszalałe ze strachu zwierzęta przed pożarem
lasu. Bitwa na końcu wszechświata.
Kralizek...
Przybiegła do niej Matka Wielebna z raportem.
Jeszcze prawie dziewczyna, była jedną z tych, które
zmuszono do przejścia agonii przyprawowej na długo
przed chwilą, kiedy powinna się poddać tej próbie, ale
przeżyła. Jej oczy miały teraz niebieskawe zabarwienie,
które będzie się stawało coraz intensywniejsze w miarę
spożywania melanżu. W osłupiałym spojrzeniu tych
oczu był wyraz udręki, który przenikał do głębi duszy.
- Twój cogodzinny raport, Matko Dowodząca -
powiedziała i wręczyła Murbelli stos arkuszy
ryduliańskiego papieru krystalicznego z
wydrukowanymi kolumnami nazwisk.
Doradczynie dostarczały jej najpierw, wzorem
zimnych i rzeczowych urzędników, suche liczby i
podsumowania, ale ona zażądała nazwisk ofiar. Każdy,
kto zmarł na zarazę, był osobą, a wszyscy robotnicy i
wszystkie akolitki na Kapitularzu byli żołnierzami,
którzy polegli dla sprawy. Nie dopuści, by nie oddano
im należnej czci, sprowadzając ich do numerów i liczb.
Na coś takiego nigdy nie zgodziłby się Duncan Idaho.
- Jeszcze cztery były maskaradnikami - powiedziała
kurierka.
Murbella zacisnęła szczęki.
- Które? - syknęła.
Kobieta wymieniła ich imiona. Matka Dowodząca
ledwie je znała, były zwykłymi siostrami, które nie
zwracały na siebie uwagi... dokładnie tak, jak robiliby to
szpiedzy maskaradników. Do tej pory wśród ofiar
zarazy znalazło się szesnastu zmiennokształtnych.
Zawsze podejrzewała, że nawet w nowym
zgromadzeniu żeńskim są agenci wroga, a teraz miała
na to dowód. Ale zrządzeniem losu, którego ironicznej
wymowy nie byłyby w stanie pojąć myślące maszyny,
również maskaradnicy byli podatni na zarażenie. Umarli
tak samo szybko jak wszyscy inni.
- Zachowajcie ich ciała, razem z pozostałymi, do
sekcji i analizy - powiedziała Murbella. - Może
przynajmniej dowiemy się czegoś, co pozwoli ich
wyśledzić w naszych szeregach.
Młoda kobieta czekała, aż Matka Dowodząca
przejrzy całą listę. Kiedy w trzeciej kolumnie jednego z
arkuszy wzrok Murbelli padł na znajome imię, po
plecach przebiegł jej zimny dreszcz. Poczuła się tak,
jakby znienacka otrzymała potężny cios.
G i a n n e.
Jej córka, najmłodsze dziecko Duncana Idaho.
Dziewczyna od lat zwlekała z przejściem agonii
przyprawowej, nigdy nie dochodząc do punktu, w
którym byłaby gotowa poddać się tej ciężkiej próbie.
Znakomicie się zapowiadała, ale to nie wystarczyło.
Chociaż nic nie wskazywało, że jest już do tego gotowa,
zmuszono ją - z tysiącami innych - do przyjęcia
trucizny, co było jedyną szansą na przeżycie.
Murbella doznała takiego wstrząsu, że aż się
zatoczyła. Powinna była stać u boku Gianne, ale w
ogólnym chaosie nikt jej nie powiadomił, kiedy córce
zostanie podana Woda Życia. Większość sióstr nie
wiedziała nawet, że Gianne jest jej córką. Mogły o tym
nie wiedzieć jej zwijające się jak w ukropie,
wyczerpane pomocniczki. Ustanowiwszy swoje
priorytety, tak jak przystało prawdziwej Bene Gesserit,
Murbella poświęciła się pełnieniu funkcji urzędowych i
kilka dni pod rząd pracowała, obywając się bez snu.
„Powinnam być przy niej, aby ją wspomóc, nawet
gdybym mogła się tylko przyglądać, jak umiera" -
pomyślała.
Ale nikt jej nie powiedział. Nikt nie zdawał sobie
sprawy, że Gianne jest wyjątkowa.
„Powinnam była śledzić jej postępy, ale odłożyłam to
na później, przyjęłam pewne założenia" - wyrzucała
sobie.
Wokół niej jedno wydarzenie goniło drugie, więc
Murbella odsunęła na potem zainteresowanie życiem
córki. Najpierw Rinya, a teraz Gianne, obie utracone
wskutek podjęcia ryzykownego kroku, jakim było
przejście agonii przyprawowej. Zostały jej już tylko
dwie: Janess była na linii frontu i walczyła z myślącymi
maszynami, natomiast jej siostra Tanidia, która nie
znała swoich rodziców, została wysłana jako członkini
Missionaria Protectiva. Chociaż obie ryzykowały,
mogły przynajmniej uniknąć zarażenia się straszliwą
chorobą.
- Dwoje moich dzieci nie żyje - powiedziała głośno,
mimo że kurierka nic z tego nie rozumiała. - Och, co
pomyślałby o mnie Duncan? - Murbella odłożyła raport.
Zamknęła na chwilę oczy, wzięła głęboki oddech i
wyprostowała się. Wskazując imię na liście ofiar,
powiedziała: - Zaprowadź mnie do niej.
Kurierka zerknęła na arkusz i zastanowiła się chwilę.
- Ciała osób z tej kolumny zostały przeniesione do
portu kosmicznego - powiedziała. - Właśnie teraz
zabierają je ornitoptery.
- Pospiesz się! Muszę ją zobaczyć. - Murbella
wybiegła z sali, oglądając się przez ramię, by się
upewnić, czy młoda kobieta podąża za nią. Chociaż
czuła się odrętwiała, musiała to zrobić.
Ruszyły pojazdem naziemnym do pobliskiego portu
kosmicznego, skąd dobiegał warkot silników i łopot
skrzydeł ornitopterów. Po drodze młoda Matka
Wielebna włączyła komlinię i poprosiła cicho o
informacje. Potem poleciła kierującej, by pojechała inną
drogą.
Na lądowiskach ładowano zwłoki do dużych
ornitopterów towarowych, które startowały, gdy tylko
zapełniono ich luki. W normalnych, lepszych czasach
zmarłe Bene Gesserit pochowano by w kwitnących
sadach lub ogrodach. Ich ciała rozłożyłyby się i
użyźniły glebę. Teraz jednak stosy trupów rosły tak
szybko, że nawet duże statki towarowe ledwie nadążały
z ich wywożeniem.
Młoda asystentka kazała kierującej podjechać do
stanowiska, na którym robotnice wnosiły zwłoki do
ciemnozielonego ornitoptera. W jego dużej ładowni
znikały kolejne partie ciał.
- Musi być w tym, Matko Dowodząca - powiedziała
kurierka. - Czy... chciałabyś, żeby je wyjęły, byś mogła
ją odnaleźć i zidentyfikować?
Kiedy wysiadły z pojazdu naziemnego, Murbella
czuła się oszołomiona, ale starała się opanować.
- To zbyteczne - odparła. - To tylko jej ciało, nie
o n a. Mimo to pozwoliłam sobie na sentymentalizm i
chcę odprowadzić ją na wydmy.
Zostawiwszy młodą Matkę Wielebną, by mogła się
zająć innymi obowiązkami, weszła do ornitoptera i
usiadła obok pilota.
- Masz na pokładzie moją córkę - powiedziała i
spojrzała ponurym wzrokiem przez okno.
Kiedy zahuczały silniki ornitoptera i załopotały jego
skrzydła, statek zaczął drżeć. Za jakieś pół godziny
znajdzie się w strefie pustynnej. Matka Dowodząca nie
powinna na długo opuszczać twierdzy. Godzina... Ale
rozpaczliwie tego potrzebowała.
Nawet najlepsze z sióstr, które przeszły najcięższe
próby, przerażała bardzo realna tragedia, która je
spotkała, ale nie aż tak, by się całkowicie poddały. W
trakcie szkolenia Bene Gesserit uczyły się panować nad
podstawowymi emocjami, działać na rzecz wspólnego
dobra i widzieć całościowy obraz wydarzeń. Jednak
rozmiar katastrofy, w wyniku której w ciągu zaledwie
kilku dni zginęło prawie dziewięćdziesiąt procent
ludności planety - e k s t e r m i n a c j a - przełamywał u
wielu sióstr nawet najmocniejsze bariery. To Murbella
musiała podtrzymać morale tych, które przeżyły.
„Myślące maszyny znalazły okrutny i skuteczny
sposób zniszczenia broni, którą są ludzie, ale nie tak
łatwo nas rozbroić" - rzekła w duchu.
- Jesteśmy na miejscu, Matko Dowodząca -
powiedziała pilot na tyle głośno, że mimo trzepotu
skrzydeł jej słowa zabrzmiały wyraźnie.
Murbella otworzyła oczy i zobaczyła czystą pustynię,
jasnobrązowe wydmy, z których podmuchy wiatru
wzbijały tumany piachu i pyłu. Mimo ludzkich
szczątków zrzuconych tam przez zgromadzenie
wydawała się czysta i nieskalana. Matka Dowodząca
widziała inne ornitoptery krążące po niebie,
opuszczające się nad wydmy i otwierające drzwi luków,
by zrzucić ładunek... setki odzianych na czarno ciał.
Zwłoki sióstr padały na piasek niczym zwęglone
szczapy.
Rozłożą się szybciej i z większym pożytkiem dla
przyrody niż w ogniu stosów pogrzebowych. Najpierw
wyschną, a potem pustynne wiatry ogołocą je do kości.
Wiele ciał pożrą czerwie. Zaprowadzą swojego rodzaju
czystość.
Ornitopter zawisł nad małą niecką. Ze wszystkich
stron otaczały ją wezbrane wydmy. Wokół nich
wirowały tumany kurzu wzbijane przez skrzydła
ornitoptera. Pilot wcisnęła odpowiedni guzik i z
przejmującym jękiem otworzyły się drzwi w brzuchu
statku. Wysypały się z niego owinięte czarną tkaniną
ciała. Miały zakryte twarze, ale mimo to dla Murbelli
każde było fizyczną powłoką konkretnej osoby. Jedno z
nich należało do jej córeczki... którą urodziła na krótko
przed przejściem agonii przyprawowej, na krótko przed
chwilą, w której na zawsze utraciła Duncana.
Nie łudziła się, że gdyby była u boku córki, mogłaby
pomóc Gianne przejść agonię przyprawową. Była to
bitwa, którą każda siostra toczyła samotnie, ale
Murbella żałowała, że jej przy tym nie było.
Zrzucone bezceremonialnie ciała spadły na miękki
piasek. Murbella zobaczyła dwa poruszające się
wężowato kształty - wielkie czerwie, które przyciągnęły
albo wibracje ornitoptera, albo głuche uderzenia
spadających ciał. Stwory wynurzyły się i pożarły
zwłoki, po czym zniknęły pod powierzchnią pustyni.
Siedząca za sterami kobieta wzniosła ornitopter na
taką wysokość, by go obrócić. Murbella mogła spojrzeć
w dół i zobaczyć straszną scenę żerowania czerwi.
Dotknąwszy słuchawki w uchu, pilot odebrała
wiadomość i ze słabym uśmiechem powiedziała do
Murbelli:
- Matko Dowodząca, w końcu dobre wieści.
Mając świeżo w pamięci widok ostatniego
znikającego ciała, Murbella nie była w nastroju do
wysłuchiwania podnoszących na duchu informacji, ale
czekała.
- Ocalała jedna z naszych stacji w głębi pustyni.
Stacja Szakkada. Są tak daleko, że nie mieli kontaktu z
twierdzą. Dzięki temu udało im się jakoś uniknąć
wirusów.
Murbella przypomniała sobie o małej grupie
naukowców i personelu pomocniczego z innych planet.
- Sama odizolowałam ich, żeby mogli spokojnie
pracować - powiedziała. - Chcę, żeby nadal byli odcięci
od reszty... bez żadnego kontaktu! Jeśli którakolwiek z
nas zbliży się do nich, możemy ich zarazić.
- Stacja Szakkada nie ma dość zapasów, by długo
wytrzymać - odparła pilot. - Może mogłybyśmy zrobić
im zrzut.
- Nie, nie ma mowy! Nie możemy ryzykować, że ich
zarazimy. - Pomyślała o tych ludziach, którzy żyli jak
pośrodku pola minowego. Ale kiedy epidemia minie,
może ocaleje chociaż ta garstka. - Gdy skończy im się
żywność, niech zwiększą spożycie melanżu. Powinni
znaleźć tyle, by jeszcze trochę przetrwać. Nawet jeśli
któryś z nich umrze z głodu, lepsze to, niż gdyby ich
wszystkich zabiła ta przeklęta zaraza.
Pilot nie powiedziała, że się z nią nie zgadza.
Patrząc na pustynię, Murbella uświadomiła sobie,
kim się stała i kim się stały jej siostry. Choć jej słowa
zagłuszał warkot silników, mruknęła:
- Jesteśmy nowymi Fremenami, a cała oblężona
galaktyka jest naszą pustynią.
Ornitopter zwiększył pułap, biorąc kurs na twierdzę i
zostawiając ucztujące czerwie.
Nienawiść szerzy się w użyźnionej przez nią
glebie życia.
- starożytne porzekadło
Statek pozaprzestrzenny odleciał znad Qelso,
zostawiając na planecie część swoich pasażerów oraz
niektóre nadzieje i możliwości. Duncan zdobył się tam
na wielkie ryzyko, ośmieliwszy się po raz pierwszy od
dziesiątków lat zejść z jego pokładu. Czy się ujawnił?
Czy wróg, opierając się na tej wskazówce, będzie mógł
go znaleźć? To było możliwe.
Chociaż Duncan postanowił, że nie będzie już dłużej
się krył, nie zamierzał sprowadzić zagłady na
niewinnych ludzi na tej planecie. Wykona kolejny skok,
zatrze za sobą ślady. A zatem Itaka zaryzykowała
jeszcze raz i dała nurka przez zagiętą przestrzeń.
Stało się to trzy miesiące temu.
Scytale patrzył przez grubą plazową szybę, jak Qelso
kurczy się, a potem nagle znika. Nigdy nie pozwolono
mu zejść ze statku. Sądząc z tego, co widział, z radością
osiedliłby się na tym świecie, mimo iż coraz większe
jego obszary pochłaniała pustynia.
Chociaż odzyskał pamięć, stwierdzał, że brakuje mu
ojca, swojego poprzednika, siebie. Jego umysł zawierał
teraz wszystko, czego potrzebował. Ale Scytale chciał
więcej.
W nowym ciele tleilaxański mistrz powinien przeżyć
jeszcze wiek, zanim skumulowane błędy genetyczne
sprawią, że znowu zacznie ono zawodzić. To dość
czasu, by rozwiązać wiele problemów. Ale kiedy minie
kolejne sto lat, nadal będzie ostatnim tleilaxańskim
mistrzem, ostatnim strażnikiem Wielkiej Wiary. Chyba
że wykorzysta znajdujące się w jego kapsułce
zeroentropijnej komórki członków Rady Mistrzów.
Może pewnego dnia czarownice Bene Gesserit pozwolą
mu użyć kadzi aksolotlowych do tego, co zamierzał
zrobić.
Na Qelso przeżywał męki, zastanawiając się, czy tam
nie pozostać i nie stworzyć nowej ojczyzny dla
Tleilaxan. Czy mógłby zbudować tam odpowiednie
laboratoria wraz z wyposażeniem? Zwerbować
pracowników spośród tubylców? Młody Scytale
studiował święte pisma, długo medytował i w końcu
podjął taką samą decyzję jak rabbi - że tam nie zostanie.
Nie miałby na Qelso dostępu do potrzebnej mu
technologii aksolotlowej. Decyzja była więc logiczna.
Nie tak łatwo jednak było wytłumaczyć, dlaczego tak
nieszczęśliwy i zły jest rabbi. Nikt go do niczego nie
zmusił. Odkąd odlecieli z Qelso, starzec chodził w tę i z
powrotem po korytarzach, siejąc ziarno niezgody. Był
jedynym przedstawicielem swojej grupy, który pozostał
na pokładzie. Tak jak Scytale.
Wiekowy duchowny jadał z innymi uciekinierami,
narzekając na to, jak surowo jest traktowany, i
rozprawiając o tym, jak trudno musi być jego ludziom
założyć nowy Syjon bez jego przewodu. Słuchając tych
utyskiwań, Garimi i jej konserwatywne zwolenniczki,
którym nie pozwolono zostać na Qelso, nie wyrażały
mu żadnego współczucia.
Obserwując to, Scytale doszedł do wniosku, że rabbi
o swoje niepowodzenia obwinia wszystkich wokół, by
chodzić w glorii męczennika. Nie chciał zostawić kadzi
aksolotlowej, która była kiedyś Rebeccą, więc uparcie
pielęgnował nienawiść do Bene Gesserit i obarczał je
winą za decyzję, które sam podjął.
Scytale stwierdził, że wokół jest aż nadto nienawiści.
*
W prywatnej kabinie Wellington Yueh przyglądał się
swojemu odbiciu w lustrze - ziemistej cerze, ciemnym
ustom i spiczastej brodzie. Wąska twarz była młodsza
niż ta, której obraz zachował się w jego wspomnieniach,
ale rozpoznawalna. Od odzyskania pamięci o minionym
życiu pozwalał swoim czarnym włosom swobodnie
rosnąć i w końcu stały się na tyle długie z tyłu, że mógł
je związać w improwizowany węzeł absolwentów
Akademii Suka.
Mimo to nie w pełni akceptował swój obraz. Musiał
wykonać jeszcze jeden, decydujący krok.
Trzymał znacznik z niezmywalnym czarnym tuszem,
który zostawi trwały ślad. Wprawdzie nie będzie to
tatuaż ani implant wprowadzający najwyższe
warunkowanie, jednak coś bliskiego temu. Jego ruchy
były pewne, pociągnięcia zdecydowane.
„Jestem lekarzem Suka, chirurgiem - pomyślał. -
Potrafię narysować prosty geometryczny kształt".
Rzucający się w oczy romb dokładnie pośrodku
czoła. Bez wahania zrobił kolejne pociągnięcie i
połączył linie. Kiedy skończył, jeszcze raz uważnie
przyjrzał się sobie. Z lustra patrzył na niego doktor
Wellington Yueh, lekarz Akademii Suka i osobisty
lekarz rodu Verniusów, a potem Atrydów.
Zdrajca.
Odłożył znacznik, przebrał się w czysty kitel i udał
do centrum medycznego. Podobnie jak stary rabbi, miał
takie same kwalifikacje jak lekarki Bene Gesserit. Mógł
badać pacjentów i zajmować się kadziami
aksolotlowymi.
Niedawno Sziena powróciła do swojego programu i z
komórek uzyskanych z kapsułki zeroentropijnej
tleilaxańskiego mistrza zaczęła hodować jeszcze
jednego gholę. Teraz, kiedy Stilgar i Liet-Kynes
opuścili Itakę, uważała, że ten krok jest
usprawiedliwiony. Przestrzegając zasad
bezpieczeństwa, odmówiła jednak ujawnienia
tożsamości dziecka rozwijającego się w kadzi.
Bene Gesserit nadal twierdziły, że potrzebują gholi,
chociaż nie potrafiły dokładnie wyjaśnić po co. Na razie
wszakże, po udanym przywróceniu wspomnień Yuego,
Stilgara i Lieta-Kynesa, nie powtórzyły tych osiągnięć z
pozostałymi gholami. Niektóre czarownice, zwłaszcza
naczelna opiekunka Garimi, w dalszym ciągu zgłaszały
poważne zastrzeżenia do obudzenia wspomnień Jessiki i
Leto II z powodu ich dawnych przestępstw. Następnego
zdecydowały się więc poddać temu zabiegowi Thufira
Hawata.
Yueh nie wiedział, co czarownice zrobiły, próbując
zburzyć mury oddzielające Hawata od jego przeszłości,
ale ich starania obróciły się przeciw nim. Zamiast się
przebudzić, Hawat dostał konwulsji. Był przy tym stary
rabbi, rzucił się więc na ratunek siedemnastoletniemu
gholi, odpychając siostry i besztając je za głupie
podejmowanie ryzyka.
Ale Yueh, podobnie jak Scytale, posiadał już swoją
dawną wiedzę. Nie był już dzieckiem, nie czekał już na
to, że stanie się kimś. Pewnego dnia zebrał się na
odwagę i poprosił Szienę, by przywróciła go do pracy.
- Zmusiłyście mnie, żebym przypomniał sobie moje
stare życie - powiedział. - Błagałem was, byście tego
nie robiły, ale uparłyście się mnie przebudzić. Ze
wspomnieniami i poczuciem winy odzyskałem również
użyteczne umiejętności. Pozwólcie mi znowu pełnić
posługę lekarza Akademii Suka.
Początkowo nie był pewien, czy Bene Gesserit się
zgodzą, zwłaszcza biorąc pod uwagę stałe zagrożenie ze
strony nieznanego sabotażysty, ale kiedy Garimi
odruchowo sprzeciwiła się temu, Sziena postanowiła go
poprzeć. Mógł przeprowadzać obchód w centrum
medycznym, pod warunkiem że będzie pozostawał pod
nadzorem kamer.
Przed wejściem do głównej izby mieszczącej kadzie
aksolotlowe dokładnie przyjrzały mu się dwie kobiety,
które pełniły tam straż, po czym jedna z nich
machnięciem ręki pozwoliła mu przejść.
Żadna nie skomentowała nowego, romboidalnego
znaku na jego czole. Zastanawiał się, czy ktoś jeszcze
pamięta, co on niegdyś symbolizował.
Yueh przystąpił w skupieniu do przeglądu zdrowych
kadzi aksolotlowych. Kilka z nich produkowało melanż
dla uzupełnienia zasobów statku, ale jedna była w
widocznej ciąży. Anonimowy ghola będzie się rozwijał
pod dużo ściślejszym nadzorem. Yueh był przekonany,
że nie jest to kolejna próba wskrzeszenia Gurneya
Hallecka, Xaviera Harkonnena czy Sereny Butler. Nie
będzie to też kopia Lieta-Kynesa ani Stilgara. Nie,
Sziena przeprowadzała eksperyment, próbując odzyskać
inną osobę z przeszłości, kogoś, kto - jak uważała -
radykalnie pomoże Itace.
Znając porywczość Szieny, Yueh obawiał się, kim
może się okazać to dziecko. Bene Gesserit nie były
nieomylne (czego dowiodły, sprowadzając z powrotem
jego!). Nie wierzył, by którakolwiek z tych kobiet
wyobrażała sobie, że właśnie o n może się stać
wybawcą czy bohaterem, a mimo to był jednym z
pierwszych wyhodowanych przez nie gholi. Sądząc po
tym, czyż nie można się było obawiać, że wiedzionym
ciekawością czarownicom przyjdzie do głowy pomysł
badania osobowości nikczemnych postaci z ciemnych
kart historii? Imperatora Szaddama, hrabiego Fenringa,
Bestii Rabbana, a nawet otoczonego powszechną
pogardą samego barona Harkonnena? Yueh potrafił
sobie wyobrazić usprawiedliwienia Szieny w takim
przypadku. Niewątpliwie upierałaby się przy tym, że
nawet najgorsi mogli dostarczyć cennych informacji.
„Jakie węże wypuszczą między nas?" - zastanawiał
się.
W centrum zastał rabbiego, który stojąc z dala od
kadzi, zrzędził pod nosem i gmerał w podręcznym
zestawie medycznym. Odkąd nie zgodził się zostać ze
swoimi ludźmi na Qelso, przesiadywał godzinami przy
kadzi, którą zwał Rebeccą. Chociaż brzydził się tym, co
z nią zrobiono, najwyraźniej sprawiał mu ulgę fakt, że
to nie jej wszczepiono nowego gholę.
Nie chcąc, by rabbi kręcił się zbyt długo koło kadzi,
siostry wyznaczyły mu obowiązki.
- Mam poddać Scytale'a serii testów - mruknął do
Yuego, zbierając się do wyjścia z ośrodka medycznego.
- Sziena chce, żeby znowu go sprawdzić.
- Mogę to zrobić za ciebie, rabbi - zaproponował
Yueh. - Nie mam tutaj dużo obowiązków.
- Nie. Wbijanie igieł temu Tleilaxaninowi jest jedną z
nielicznych przyjemności, jakie mi zostały, - jego
spojrzenie zawisło na znaku na czole Yuego, ale nie
skomentował tego. - Przejdź się ze mną. - Ujął
Wellingtona mocno za ramię i wyprowadził na korytarz,
z dala od wścibskich Bene Gesserit. Kiedy uznał, że jest
dostatecznie daleko od nich, by móc czuć się
bezpiecznie, nachylił się i powiedział konspiracyjnym
szeptem: - Jestem pewien, że to Scytale jest sabotażystą,
chociaż nie znalazłem jeszcze na to dowodów. Najpierw
ten stary, a teraz jego ghola. Wszyscy oni są tacy sami.
Po odzyskaniu wspomnień młody Scytale kontynuuje
swoje podstępne działania, których celem jest
zniszczenie naszego statku. Czy można ufać
Tleilaxaninowi?
„Czy można ufać komukolwiek?" - pomyślał Yueh.
- Dlaczego miałby chcieć uszkodzić statek? - spytał.
- Wiemy, że ma nieuczciwe zamiary. Zadaj sobie
pytanie, dlaczego przechowywał w kapsułce
zeroentropijnej komórki maskaradników obok komórek
wszystkich pozostałych osób, włącznie z tobą. Po co
miałyby być mu potrzebne? Czy dla ciebie nie jest to
wystarczająco podejrzane?
- Te komórki zostały skonfiskowane i zabezpieczone
przez Szienę - odparł Yueh. - Nikt nie ma do nich
dostępu.
- Możesz być tego pewien? Może chce zabić nas
wszystkich, żeby wskrzesić dla siebie armię
maskaradników. - Rabbi potrząsnął głową. W jego
skrytych za okularami, zaczerwienionych oczach widać
było złość. - A to nie wszystko. Czarownice mają
własne plany. Jak sądzisz, dlaczego nie chcą ujawnić
tożsamości nowego gholi? Czy nawet Duncan Idaho
wie, kto się rozwija w tej k a d z i? - Wyciągnął szyję i
zerknął przez ramię na centrum medyczne, wypatrując
kamer. - Ale ty możesz się tego dowiedzieć.
Yueh był zdumiony i zaciekawiony, ale nie przyznał
się rabbiemu, że ma podobne wątpliwości.
- Jak? - rzekł. - Mnie też nie powiedzą.
- Ale nie śledzą cię tak jak mnie! Czarownice boją
się, że mam zamiar coś zrobić, żeby im przeszkodzić w
realizacji tego programu, ale ty, odkąd odzyskałeś
pamięć, jesteś ich zaufanym gholą. - Rabbi wsunął mu
ukradkiem w dłoń mały krążek polimerowy z odrobiną
przezroczystej substancji. - Masz dostęp do skanerów.
To próbki komórek z tej ciężarnej kadzi. Nikt nie
widział, jak je pobierałem, ale nie odważę się sam
przeprowadzić ich analizy.
Yueh schował niepostrzeżenie krążek do kieszeni.
- Ale czy ja naprawdę chcę to wiedzieć?
- A możesz sobie pozwolić na to, żeby się nie
dowiedzieć? Zostawiam to tobie.
Rabbi odsunął się, mrucząc coś. Z podręcznym
zestawem medycznym pod pachą poszedł ciężkim
krokiem do kabiny Tleilaxanina.
Próbka ciążyła Yuemu w kieszeni. Dlaczego siostry
utrzymywały tożsamość nowego gholi w tajemnicy? Co
kombinowały?
Minęło parę godzin, nim nadarzyła mu się
sposobność wślizgnięcia do małego laboratorium. Jako
lekarz Akademii Suka mógł korzystać ze znajdującego
się tam sprzętu. Mimo to pracował najszybciej jak
potrafił, porównując próbkę z kadzi aksolodowej z
katalogiem DNA, który sporządzono przed laty, kiedy
Bene Gesserit po raz pierwszy dokonały oceny
materiału znajdującego się w zeroentropijnej kapsułce
Scytale'a.
Znalezienie pasującego wzoru genetycznego nie
zajęło mu dużo czasu, a kiedy poznał odpowiedź, aż się
zatrząsł.
- To niemożliwe! - wykrzyknął. - Nie odważyłyby
się!
Ale w głębi serca, pamiętając męki, jakim Sziena
poddała go, by obudzić jego wspomnienia, nie wątpił,
że czarownice nie cofnęłyby się przed niczym. Teraz
rozumiał, dlaczego Sziena odmówiła ujawnienia
tożsamości gholi.
Mimo to wybór akurat tych komórek nie miał sensu.
Siostry miały wiele innych możliwości. Lepszych.
Dlaczego nie miałyby spróbować ponownie wskrzesić
Gurneya Hallecka? Albo Ganimy jako towarzyszki
biednego Leto II? W jakim celu mógł im być potrzebny
- Yueh zadrżał - P i t e r d e V r i e s?
Gdyż Bene Gesserit lubiły się bawić niebezpiecznymi
zabawkami i wskrzeszać ludzi, którzy mieli być
pionkami w prowadzonej przez nie wielkiej grze. Znał
pytania, na które próbowałyby znaleźć odpowiedź tylko
po to, by zaspokoić swoją piekielną ciekawość. Czy
Piter de Vries był zły z natury, z powodu swojego
wyposażenia genetycznego, czy stał się zły dlatego, że
został wypaczony przez Tleilaxan? Kto myślałby w
sposób bardziej zbliżony do wroga niż Harkonnen? Czy
były dowody świadczące o tym, że nowy Piter de Vries
stałby się równie straszny jak stary, gdyby nie podlegał
demoralizującemu wpływowi barona?
Yueh potrafił wyobrazić sobie Szienę patrzącą na
niego z protekcjonalną miną.
- Potrzebujemy jeszcze jednego mentata - brzmiałaby
jej odpowiedź. - Akurat ty, Yueh, nie powinieneś
oskarżać gholi o zbrodnie popełnione w poprzednim
życiu.
Nadal nie mógł w to uwierzyć. Zacisnął powieki.
Wydawało mu się, że pali go nawet namiastka tatuażu
na czole. Pamiętał, jak musiał przyglądać się
niekończącym się mękom Wanny, które zadawał jej ten
nikczemny mentat. I człowieka, który wbił mu głęboko
w plecy nóż, przekręcając ostrze. P i t e r a d e
V r i e s a!
Wciąż czuł ostrą stal zatapiającą się w jego ciele.
Śmiertelną ranę. Było to jedno z ostatnich wspomnień z
jego pierwszego życia. W jego uszach rozbrzmiewał
śmiech Pitera mieszający się z krzykami Wanny
dobiegającymi z komory agonii... a on, Yueh, nie był w
stanie jej pomóc.
„Piter de Vries?" - pomyślał jeszcze raz z
niedowierzaniem.
Zatoczył się, z trudem oswajając się z tą informacją.
Nie może pozwolić, by taki potwór urodził się
ponownie.
*
Kilka dni później Yueh wkroczył do centrum
medycznego i podszedł do jedynej ciężarnej kadzi.
Dziecko w jej łonie było w tej chwili niewinne. Nawet
jeśli był to de Vries, nie popełnił żadnej ze zbrodni
pierwowzoru.
„Ale popełni! - strofował się Yueh. - Jest wypaczony,
nikczemny, zły".
Siostry go wychowają i będą się upierały, że należy
wyzwolić jego wspomnienia. A wtedy wróci!
Jednak Yueh wpadł w sidła własnej logiki. Jeśli ghola
Pitera - a faktycznie w s z y s t k i e ghole - nie mógł
uciec od swojego przeznaczenia, to czy nie odnosiło się
to również do niego? Czy zatem było mu pisane
zdradzić ich wszystkich? Czy jest skazany na
popełnienie kolejnego strasznego błędu, czy też musi
poświęcić wszystko, by zapobiec tej pomyłce?
Zastanawiał się, czy poradzić się Jessiki, ale postanowił
nie robić tego. To będzie jego brzemię, jego decyzja.
Przeprowadził badanie genetyczne próbki, którą dał
mu rabbi, i widział wyniki. Musiał działać sam. Chociaż
był lekarzem Akademii Suka, wyszkolonym i
uwarunkowanym do ratowania życia, czasami trzeba
było uśmiercić jednego potwora, by ocalić wielu
niewinnych.
„Piter de Vries!" - huczało mu w głowie.
W pierwszym życiu przyczynił się pośrednio do
śmierci de Vriesa, wręczywszy księciu Leto kapsułkę z
trującym gazem ukrytą w sztucznym zębie, którą ten
rozgryzł w obecności mentata. Yueh zawiódł pod
tyloma względami, spowodował tyle bólu i
rozgoryczenia. Nawet Wanna znienawidziłaby go za to,
co zrobił sobie i Atrydom.
Teraz jednak miał drugie życie, drugą szansę. Mógł
postąpić właściwie. Każdy ghola został podobno
wyhodowany w pewnym celu. Wellington Yueh był
przekonany, że to jest właśnie ów wielki cel, w którym
on został wskrzeszony.
Kiedy zmagał się z myślami, własnoręcznie
wykonany romb na jego czole zwiększał przytłaczający
go ciężar. Widział w odzyskanych wspomnieniach, jak
zostaje lekarzem Akademii Suka, jak przechodzi cały
reżim najwyższego warunkowania i składa oficjalną
przysięgę: „Lekarz Akademii Suka nie odbierze
człowiekowi życia".
A mimo to sprzeniewierzył się tej przysiędze. Za
sprawą Harkonnenów. Za sprawą P i t e r a d e
V r i e s a. Cóż za ironia losu, że złamanie przysięgi
lekarzy Suka pozwalało mu teraz zniszczyć tego
samego człowieka, który przełamał jego warunkowanie!
Mógł teraz zabijać.
W kieszeni kitla spoczywało już narzędzie śmierci.
Miał starannie obmyślony plan i nie będzie ryzykował.
Kamery monitorowały centrum medyczne i znajdujące
się w nim kadzie, nie mógł więc zrobić tego potajemnie,
jak prawdziwy sabotażysta. Kiedy wykona to, co
zamierzał, wszyscy na pokładzie Itaki będą wiedzieli,
kto zabił gholę de Vriesa. I Yueh stawi czoło
konsekwencjom.
Gdy przechodził przez salę, na czoło wystąpił mu pot.
Jego ruchy śledziły uważne strażniczki Bene Gesserit,
nie mógł więc zwlekać, gdyż w przeciwnym razie
przeklęte czarownice mogłyby wykryć jego niepokój i
zdenerwowanie. Wyjął narzędzie. Obrócił sondę, jakby
chciał ją ponownie wyskalować, po czym zagłębił ją w
kadzi aksolotlowej, jak zrobiłby, gdyby pobierał próbkę
biologiczną. W ten sposób wstrzyknął śmiertelną dawkę
szybko działającej trucizny. Na razie nikt niczego nie
podejrzewał.
„Już. Zrobione" - pomyślał.
Jak na ironię, de Vries był ekspertem w dziedzinie
sporządzania wymyślnych trucizn. Na tę nie było
antidotum; Yueh zadbał o to. Za parę godzin
nienarodzony de Vries skurczy się i umrze. Niestety
razem z kadzią. Ale tego nie można było uniknąć.
Konieczna ofiara.
Wychodząc z sali, Yueh uśmiechnął się ponuro i
przyspieszył. Jutro nie będzie się ukrywał. Thufir Hawat
i baszar Teg przejrzą holoobrazy z kamer i przepytają
strażniczki. Dowiedzą się, kto to zrobił. W odróżnieniu
od prawdziwego sabotażysty Yueh nie mógł usunąć
obrazów. Zostanie ujęty.
Mimo tej wiedzy po raz pierwszy od przebudzenia
był z siebie zadowolony. Poczuł w końcu ulotny smak
odkupienia.
Wysłać na Buzzella zespół rozpoznawczy, by
sprawdzić, dlaczego tak dramatycznie spadł
eksport kojotytów. Ten brak dostaw, w
połączeniu z drastycznym zmniejszeniem się
produkcji melanżu po epidemii na
Kapitularzu, jest bardzo podejrzany,
zwłaszcza w świetle tego, że w obu tych
przedsięwzięciach biorą udział czarownice. W
ciągu tysiącleci nauczyliśmy się nie ufać ich
słowom.
- dyrektywa KHOAM
Zdobywszy próbkę superprzyprawy, Khrone wiedział
już, co żyje w bogatych morzach Buzzella. Nawigatorzy
na pewno realizowali tam niespodziewany projekt,
wypuściwszy nowy rodzaj wytwarzających melanż
czerwi. Musiał tam polecieć i zobaczyć to na własne
oczy. Przywódcę miriadów maskaradników niewiele
obchodziła utrata dochodów z kojotytów, ale
podszywając się pod urzędnika KHOAM, musiał
udawać głębokie niezadowolenie z tego powodu.
- Potwory? - Stojąc na głównym pomoście, spojrzał
na Corystę miażdżącym wzrokiem. - Węże morskie?
Nie potrafisz wymyślić lepszych usprawiedliwień
waszej nieudolności?
Popatrzył z gniewną miną na morze i owinął się
ciaśniej swoimi reprezentacyjnymi ciemnymi szatami.
W wodzie pływali ostrożnie Fibianie, nurkując po
klejnoty z hodowli cholister, z których wiele zostało już
zniszczonych przez żarłoczne, rosnące czerwie morskie.
Zatoki patrolowały uzbrojone łodzie, chociaż na pewno
okazałyby się niewystarczające, gdyby któreś z wielkich
stworzeń zdecydowało się zaatakować.
Matka Wielebna Corysta stała z podniesioną głową, o
dziwo nieonieśmielona słowami wysokiego
przedstawiciela KHOAM.
- To nie są żadne usprawiedliwienia - powiedziała. -
Nikt nie wie, skąd się wzięły te czerwie i dlaczego
pojawiły się akurat teraz. Ale naprawdę istnieją. Jeśli
chce się pan osobiście przekonać, to statki myśliwskie
Gildii wyciągnęły zwłoki jednego z nich.
- To nonsens. Taka historia jest oczywiście na rękę
nowemu zgromadzeniu żeńskiemu. - Nie zważając na
protesty kobiety, skinął na nią, by mu towarzyszyła, i
ruszył skalistym brzegiem. Pod jego stopami chrzęściły
luźne kamyki. Wszedł w kałużę, spojrzał ze
zmarszczoną miną na buty i kontynuował spacer. -
KHOAM podejrzewa, że stwarzacie sztuczny niedobór,
by podnieść ceny. Macie zobowiązania finansowe.
Zgromadzenie już od lat zamawia niezwykle drogie
statki, broń i sprzęt wojskowy. Poniosłyście ogromne
straty.
- To straty l u d z k o ś c i - powiedziała ostrym
tonem Corysta.
- A teraz epidemia rzuciła na kolana sam Kapitularz -
ciągnął Khrone. - Wydaje się, że zgromadzenie nie jest
w stanie regulować swoich zobowiązań. A zatem
KHOAM nie uważa was już za wiarygodnego
kredytobiorcę.
Corysta wystawiła twarz na rześki powiew znad
morza.
- Te sprawy powinien pan omówić z Matką
Dowodzącą.
- P o w i n i e n e m, ale ponieważ przebywa ona na
planecie objętej kwarantanną, nie bardzo mogę złożyć
jej wizytę, prawda? Wasze zgromadzenie rozpada się
wskutek ataku z zewnątrz i konfliktów wewnętrznych.
Na plastonowych pochylniach na skraju wody stały
kobiety, by przywitać grupę zmęczonych Fibian, którzy
ciągnęli sieć pełną małych, niekształtnych kojotytów.
Khrone od razu się zorientował, że klejnoty są
kiepskiej jakości, ale przynajmniej była to część
dostawy, którą mógł przejąć jako zaległą zapłatę.
- Czyżby wasi Fibianie bali się potworów morskich? -
zapytał drwiącym tonem. - Nie mogą popłynąć na
bogatsze łowiska tych skorupiaków?
- Zbierają, co mogą - odparła Corysta. - Nie ma
bogatszych łowisk. Te potwory pożarły już wiele
cholister. Nasze podwodne łowiska zostały spustoszone.
A co do pańskiego pierwszego pytania, to owszem, boją
się, co jest zupełnie zrozumiałe. Wielu z nich zostało
zabitych. - Spojrzała na niego zimno i Khrone docenił
jej stalowe spojrzenie; mogło wzbudzić jego szacunek. -
Mamy obrazy holograficzne tego, jeśli pan wątpi w
moje słowa.
- To, czy pani wierzę, nie ma żadnego znaczenia.
Chcę tylko wiedzieć, co zgromadzenie żeńskie zamierza
z tym zrobić.
Khrone wiedział, że te kobiety nie mogą nic zrobić.
Czerwie morskie doprowadzą w końcu do upadku
przemysł wydobycia kojotytów na Buzzellu, wytrącając
tym samym z rąk Matki Dowodzącej jedną z kart
przetargowych w chwili, kiedy rozpaczliwie
potrzebowała środków na kupno nowych
sprzymierzeńców i niezawodnej broni.
Utrzymywane w niewiedzy, skazane na wygnanie
siostry nie zdawały sobie jeszcze sprawy z możliwości
tych czerwi. Główne właściwości chemiczne nowego
melanżu skradzionego z Buzzella będą działały tysiąc
razy silniej na ludzkie receptory nerwowe. O, będą
działały naprawdę wspaniale!
Khrone zastanawiał się, czy Gildia Kosmiczna ma w
ogóle pojęcie, że liniowiec Edryka został zniszczony.
Było możliwe, że nie. Zginęło tak wielu ich
nawigatorów, więc jakie znaczenie miał jeden więcej?
Gdyby okazało się to konieczne, Khrone mógłby z
łatwością zrzucić winę za utratę tego statku na flotę
myślących maszyn, podsuwając tu i ówdzie parę
wskazówek. Omnius świetnie się nadawał na kozła
ofiarnego.
Miriady maskaradników założyły wszędzie haczyki.
Ixanie wytwarzali rzekomą broń i opróżniali skrzynie
nowego zgromadzenia żeńskiego z przyprawy, teraz zaś
znikały również kojotyty, które były innym źródłem
bogactwa Kapitularza. Gildia była całkowicie
uzależniona od skomputeryzowanych urządzeń
nawigacyjnych jej statków, a nawigatorzy nie mieli
dostępu do melanżu.
Upadną wszyscy wrogowie maskaradników. Khrone
dopilnuje tego. Już zostali usunięci Utraceni Tleilaxanie
i pierwotni mistrzowie. Ixan miał w kieszeni. Teraz
kolej na nowe zgromadzenie żeńskie, Gildię i całą
ludzkość. Na koniec, kiedy ze swoimi pachołkami
pokona myślące maszyny, nie zostanie nikt oprócz
maskaradników. I to wystarczy.
Zadowolony z siebie, Khrone pomaszerował na
pomost i wyrwał sieć z kojotytami kobietom, które
starały się je sortować.
- Wasza produkcja dramatycznie spadla i zbyt wielu
handlowców KHOAM odleciało stąd z pustymi rękami
- powiedział.
Corysta trzymała się tuż za nim.
- Mam nadzieję, że uda nam się wynająć
zawodowych myśliwych, którzy wytropią czerwie
morskie - powiedziała. - Możliwe, że znajdziemy coś
interesującego, być może cenniejszego od kojotytów.
A więc ta kobieta podejrzewała już istnienie
przyprawy!
- Wątpię - rzekł.
Wziął sieć pełną nieobrobionych kojotytów i wrócił
na lądowisko. Zastanowiwszy się nad rozkładem sił na
ogromnej planszy, na której toczyła się gra, doszedł do
wniosku, że pora w końcu skierować się ku sercu
imperium myślących maszyn. Dostarczy Omniusowi
superprzyprawę i pozwoli, by wszechumysł dalej
realizował szalone marzenie o stworzeniu własnego
Kwisatz Haderach i pokierowaniu nim.
I tak mu to nie pomoże.
Wierzymy, że przyznanie się do winy
powinno prowadzić do przebaczenia i
odkupienia. Zazwyczaj prowadzi jednak do
dalszych oskarżeń.
- doktor Wellington Yueh,
zaszyfrowany wpis
W sali aksolotlowej unosił się odór śmierci. Duncan
nie mógł oderwać wzroku od sztywnego, zimnego ciała
kadzi z wyraźnymi oznakami martwicy. Był wściekły i
bezradny. Kim byłoby to dziecko? Sziena nawet mu nie
powiedziała. Te przeklęte Bene Gesserit i ich sekrety!
- Niczego nie dotykajcie - ostrzegł Teg
zgromadzonych w sali. - Dajcie mi zaraz wszystkie
obrazy z kamer. Tym razem znajdziemy sabotażystę.
Jedna z sióstr poszła szybko po nagrania.
Tymczasem młody Thufir otoczył kordonem strefę
wokół zniszczonej przez truciznę kadzi i
nienarodzonego gholi. Prawie doszedłszy do siebie po
próbie przywrócenia wspomnień, która się tak
dramatycznie zakończyła, stosował się ściśle do zasad,
których nauczył go baszar. Zjadliwa trucizna zupełnie
rozłożyła rozwijający się płód, a potem przeżarła
ściankę łona, które utrzymywało go przy życiu. Kadź
spadła na podłogę i leżała w kałużach żółtego płynu,
który z niej wyciekł.
- Sprowadź tutaj Jessikę - zwróciła się Sziena do
jednej z sióstr. - Natychmiast.
Duncan obrzucił ją ostrym spojrzeniem.
- Dlaczego Jessikę? - zapytał. - Jest podejrzana?
- Nie, ale to ją zrani. Może nie powinnam jej nawet
mówić...
Teg dostał od jednej z Bene Gesserit obrazy
holograficzne z kamery monitoringu.
- Przejrzę każdą sekundę nagrania - oświadczył. -
Musi tam być jakiś dowód wskazujący zdrajcę wśród
nas.
- Nie ma potrzeby przeglądać nagrań. To ja zabiłem
tego gholę - rozległ się głos młodego mężczyzny.
Wszyscy gwałtownie się odwrócili i zobaczyli ponurą
twarz Wellingtona Yuego. - Musiałem. - Thufir skoczył
i chwycił go za ramię. Yueh nie stawiał oporu. Stał bez
ruchu, gotów odpowiedzieć na pytania, którymi go
zasypią. - Możecie mnie ukarać, ale nie mogłem
pozwolić, by z kadzi wykluł się następny wypaczony
mentat. Piter de Vries spowodowałby tylko rozlew krwi
i cierpienia.
Duncan natychmiast pojął konsekwencje wyznania
Yuego, natomiast w głosie Szieny brzmiało zdumienie.
- Piter? O czym ty mówisz?
Yueh nie szarpał się w mocnym uchwycie Thufira.
- Na własne oczy przekonałem się o jego
niegodziwości - ciągnął - nie mogłem więc dopuścić,
byście go znowu sprowadziły. Przenigdy.
Akurat wtedy wpadła bez tchu do sali młoda Jessika z
depczącą jej po piętach trzyletnią Alią. Alia miała
bystre, skupione spojrzenie, pełne zrozumienia i
świadczące o dojrzałości, którą nie powinna się
wykazywać w swoim wieku. Trzymała pyzatą lalkę
zdumiewająco przypominającą młodzieńczą wersję
otyłego barona Harkonnena. Jedna z rączek lalki była
prawie zupełnie oderwana. Za babką wbiegł Leto II z
zaciekawioną, ale jednocześnie zaniepokojoną miną.
Sziena nadal nic nie rozumiała.
- Co wspólnego ma z tym wszystkim Piter de Vries? -
zapytała.
Yueh skrzywił się z odrazą.
- Nie próbuj omotać mnie kłamstwami - rzekł. -
Wiem, kim był ten ghola.
- To dziecko nie było Piterem de Vriesem. - Sziena
powiedziała to normalnym tonem. - Byłby to książę
Leto Atryda.
Yueh wyglądał, jakby otrzymał cios toporem.
- Nie było żadnych wątpliwości... przeprowadziłem
porównania genetyczne!
Jessika słuchała, stojąc w drzwiach. Na jej twarzy
pojawił się błysk nadziei, po czym spowił ją smutek.
- Mój Leto? - spytała.
Yueh próbował osunąć się na kolana, ale Thufir go
podciągnął.
- Nie! - krzyknął lekarz Akademii Suka. - To
niemożliwe!
Z przenikliwością godną dorosłego Alia chciała ująć
matkę za rękę, ale Jessika odskoczyła od obojga dzieci i
stanęła nad Yuem.
- Zabiłeś księcia? - rzuciła oskarżycielskim tonem. -
Znowu?
Wellington chwycił się za głowę.
- To niemożliwe. Widziałem wyniki na własne oczy.
To był Piter de Vries.
Thufir Hawat uniósł brodę.
- Przynajmniej znaleźliśmy sabotażystę - stwierdził.
- Nigdy nie zabiłbym księcia! Kochałem Leto...
- I zamordowałeś go dwukrotnie - powiedziała
Jessika, dźgając go każdym, ostrym jak sopel lodu
słowem. - Leto, mój Leto...
Wydawało się, że komentarz Thufira w końcu dotarł
do Yuego.
- Ale nie zabiłem trzech pozostałych gholi ani nie
wyrządziłem krzywdy ich kadziom! - zaprotestował. -
Nie dokonałem żadnego innego sabotażu!
- Jak możemy ci wierzyć? - rzekł Teg. - Będzie to
wymagało drobiazgowego śledztwa. Przejrzę wszystkie
dowody pod kątem tej nowej informacji.
Sziena była wyraźnie zmartwiona, ale jej słowa
wszystkich zaskoczyły.
- Moje wyczucie prawdy skłania mnie do tego, by mu
uwierzyć - oświadczyła.
Ciało kadzi i nienarodzony płód leżały na podłodze,
rozkładając się. Wszystkie tkanki pokryte były
czarnymi smugami, które biegły do rozszerzającej się
kałuży. Yueh szarpnął się, by się w nią rzucić, jakby
mógł się w ten sposób zabić.
Trzymając go w żelaznym uścisku, Thufir odciągnął
go od niej.
- Jeszcze nie, z d r a j c o - powiedział.
- Nie przyjdzie z tego nic dobrego - rzekł stary rabbi,
stając w drzwiach centrum medycznego. Nikt nie
słyszał, jak nadchodził.
Zrozpaczony Yueh spojrzał na niego.
- Zbadałem próbkę, którą mi dałeś! - krzyknął. - To
był de Vries!
Starzec cofnął się jak spłoszony ptak. Wydawał się
oburzony samą sugestią, że mógł sprowokować do tego
czynu niezrównoważonego młodego człowieka.
- Owszem, dałem ci próbkę, którą pobrałem w
laboratorium aksolotlowym - przyznał - ale tylko
wysunąłem pewne wątpliwości. Nigdy nie
sugerowałem, żebyś popełnił morderstwo! Morderstwo!
Jestem sługą bożym, a ty lekarzem... lekarzem
Akademii Suka! Kto mógłby sobie wyobrazić... -
Pokręcił głową. - Kadź, którą zabiłeś, mogła być
Rebeccą! Nigdy bym ci nie zasugerował czegoś takiego.
Wszyscy w sali wymienili spojrzenia, zgadzając się
milcząco, że jednak to Yueh musi być wymykającym
im się dotąd sabotażystą.
- To nie ja - powiedział. - Nie w pozostałych
przypadkach. Dlaczego miałbym się przyznać do tego, a
wyprzeć innych aktów sabotażu? To taka sama
zbrodnia.
- Absolutnie nie - wykrztusiła Jessika przez ściśnięte
gardło. - To był mój książę...
Odwróciła się i wyszła. Yueh patrzył za nią błagalnie.
Każdy człowiek, bez względu na to, jak
wielkim wydaje się altruistą czy miłośnikiem
pokoju, ma w sobie zdolność do ogromnej
agresji. Uważam tę cechę za szczególnie
fascynującą, zwłaszcza że agresja może być
przez długi czas uśpiona, a potem nagle
wybuchnąć. Weźmy na przykład ich
tradycyjnie potulne kobiety. Kiedy te
dawczynie życia postanowią zacząć je
odbierać, czynią to z taką zajadłością, że aż
miło na to patrzeć.
- Erazm, notatki laboratoryjne
Zebranie Matek Wielebnych na Kapitularzu szybko
przerodziło się w kłótnię.
Kiria wstała z płonącym wzrokiem, odtrącając psi
fotel.
- Matko Dowodząca, musisz się pogodzić z pewnymi
faktami - powiedziała. - Ludność Kapitularza została
wytrzebiona. Ixanie dotąd nie wyprodukowali
obiecanych unicestwiaczy. Po prostu nie możemy
wygrać tej walki. Kiedy przyznamy, że tak jest,
będziemy mogły zacząć układać realistyczne plany.
Murbella spojrzała spokojnie zaczerwienionymi
oczami na byłą Dostojną Matronę.
- Na przykład jakie? - zapytała.
Matka Dowodząca musiała się zajmować tyloma
bieżącymi kryzysami, zobowiązaniami i
nierozwiązywalnymi problemami, że ledwie mogła się
skupić na raportach napływających do opustoszałej w
większości twierdzy. Epidemia minęła, więc każdy, kto
miał umrzeć, już nie żył. Oprócz odizolowanych od
reszty planety mieszkańców pustynnej Stacji Szakkada,
jedynymi osobami, które przeżyły, były Matki
Wielebne.
Przez cały ten czas myślące maszyny kontynuowały
marsz przez przestrzeń kosmiczną, coraz głębiej
przenikając na obszar Starego Imperium, chociaż
wysłanie sond zwiadowczych i wirusów na Kapitularz
oznaczało zmianę ich przewidywalnej wcześniej
strategii. Omnius musiał zrozumieć znaczenie nowego
zgromadzenia żeńskiego i zorientować się, że
zwycięstwo nad nim mogło położyć kres rozproszonym
walkom reszty ludzkości.
- Weźmy wszystko, czego potrzebujemy - odparła
Kiria - skopiujmy nasze archiwa i zniknijmy w
nieznanym, by stworzyć zalążki kolonii. Myślące
maszyny są nieustępliwe, ale możemy działać szybko i
nieprzewidywalnie. Dla przetrwania ludzkości i
zachowania zgromadzenia musimy się rozproszyć,
rozmnożyć i p o z o s t a ć p r z y ż y c i u.
Pozostałe Matki Wielebne patrzyły na nią z rezerwą.
Murbella zawrzała gniewem.
- Te stare postawy co rusz okazują się niewłaściwe -
powiedziała. - Nie możemy przetrwać, po prostu
uciekając albo mnożąc się szybciej, niż Omnius będzie
w stanie nas zabijać.
- Wiele sióstr uważa tak jak ja... to znaczy te, które
jeszcze żyją. Przewodziłaś nam prawie ćwierć wieku i
twoja polityka zawiodła. Większość Kapitularza jest
martwa. Obecny kryzys zmusza nas do rozważenia
nowych alternatyw.
- Starych alternatyw, chcesz powiedzieć - rzekła
Murbella. - Mamy zbyt wiele pracy, by odświeżać ten
przebrzmiały spór. Czy test identyfikacji genetycznej
maskaradników jest już gotowy do rozprowadzenia?
Nasi naukowcy wiele tygodni badali trupy
zmiennokształtnych i teraz musimy przesłać...
- Nie zmieniaj tematu, Matko Dowodząca! -
przerwała jej Kiria. - Jeśli nie podejmiesz racjonalnej
decyzji, jeśli nie widzisz, że musimy się dostosować do
okoliczności, to wyzywam cię na pojedynek o
przywództwo.
Laera odsunęła się w zdumieniu od stołu, natomiast
Janess przyglądała się matce, nie okazując emocji.
Kiedy epidemia dobiegła końca, baszarka wróciła z
bitew na kresach.
Murbella pozwoliła sobie na chłodny uśmiech,
zwracając się twarzą do Kirii.
- Myślałam, że już przed laty skończyłyśmy z tym
nonsensem - powiedziała zjadliwym głosem. Pokonała
wiele pretendentek, każdą z nich zabijając. Ale Kiria
była najwyraźniej gotowa poddać ją znowu tej próbie. -
Wybierz czas i miejsce.
- Wybierz? To cała ty, Matko Dowodząca: odkładasz
na później to, co trzeba zrobić teraz. - W okamgnieniu,
poruszając się tak szybko, jak przebiegały impulsy w jej
nerwach, Kiria skoczyła i wyrzuciła do przodu nogę.
Murbella odsunęła się, wyginając do tyłu z giętkością,
która zdumiała nawet ją samą. Krawędź stopy Kirii
przeszyła powietrze o włos od jego lewego oka.
Atakująca wylądowała na obu nogach, przyjmując
postawę do walki. - Nie możemy wybrać czasu i
miejsca zmagań. Musimy być zawsze gotowe, zawsze
zdolne do zadania ciosu.
Znowu rzuciła się na Murbellę, tym razem z
wyciągniętymi rękami i palcami wyprostowanymi jak
pręty, by wbić je w jej gardło.
Matka Dowodząca zeszła z linii ciosu, okręciła się i
zanim jej przeciwniczka zdążyła cofnąć rękę, chwyciła
ją za ramię i dodawszy impet swojego obrotu, rzuciła ją
na stół obrad. Posypały się arkusze ryduliańskiego
papieru krystalicznego, a Kiria stoczyła się z blatu na
psi fotel. W odruchu złości jej pięść przebiła się przez
pokrytą futrem skórę łagodnego stworzenia. Polała się
krew i żywy mebel skonał, ledwie zdoławszy pisnąć z
bólu.
Murbella wskoczyła na stół i kopnięciem posłała
rzutnik obrazów holograficznych wprost w
przeciwniczkę. Ostra krawędź aparatu rozcięła Kirii
czoło, a rana zaczęła obficie krwawić. Matka
Dowodząca przykucnęła, gotowa do obrony przed
frontalnym atakiem, ale Kiria dała nurka pod stół i
podniosła się, przewracając go. Kiedy Murbella się
zsunęła, Kiria przeleciała nad przewróconym meblem i
spadłszy na nią jak jastrząb, zacisnęła na jej gardle
żylaste ręce niczym szpony. Była to prymitywna, ale
skuteczna metoda zabójstwa.
Murbella dźgnęła Kirię wyprostowanymi palcami w
boki z taką siłą, że złamała jej dwa żebra, ale usłyszała
też obrzydliwy trzask pękających kości własnych
palców. Zamiast się cofnąć, jak się spodziewała Matka
Dowodząca, Kiria skrzywiła się tylko z bólu, uniosła
Murbellę za ramiona i trzasnęła jej głową o podłogę.
Murbelli zadzwoniło w uszach i poczuła, że pęka jej
czaszka. Przed oczami zamigotały jej, niczym sępy
czekające na świeżą padlinę, czarne plamki. Musiała
zachować przytomność, musiała nadal walczyć. Gdyby
teraz zasłabła, Kiria by ją zabiła. A gdyby została tutaj
pokonana, straciłaby nie tylko życie, ale również władzę
nad zgromadzeniem żeńskim. W tej chwili mogły się
ważyć losy całego rodzaju ludzkiego.
Janess patrzyła na matkę z bólem, ale Laera i
pozostałe Matki Wielebne były dobrze wyszkolone,
więc nie będą interweniować. Zjednoczenie z
Dostojnymi Matronami wymagało od Bene Gesserit
pewnych ustępstw, w tym zgody na to, że każda siostra
ma prawo wyzwać Matkę Dowodzącą na pojedynek o
przywództwo.
Kiria nadal ją dusiła i Murbella wytężała wszystkie
siły, by złapać oddech. Zablokowawszy ból złamanych
palców, uderzyła mocno dłońmi Kirię w uszy. Kiedy
ogłuszona przeciwniczka się zatoczyła, Murbella
wyrwała jej zakrzywionym palcem wskazującym prawe
oko. Twarz Kirii zalały krew i zmiażdżone,
galaretowate ciało szkliste.
Kiria szarpnęła się do tyłu i wstała, ale Murbella
również poderwała się i zasypała ją gradem ciosów i
kopnięć. Mimo to jej rywalka nie była jeszcze
pokonana. Uderzyła piętą w jej mostek, a potem po łuku
stopą w brzuch. Coś pękło wewnątrz; Murbella czuła, że
jest ranna, ale nie wiedziała, jak poważnie. Czerpiąc z
rezerw energii, odrzuciła Kirię barkiem w bok.
Dostojna Matrona ściągnęła wargi, ukazując
zakrwawione dziąsła i zęby. Zebrała wszystkie siły, by
uderzyć, nie zważając na zmiażdżone oko. Jednak kiedy
przeniosła stopę, pośliznęła się na krwi psiego fotela
rozmazanej na gładkiej posadzce. Straciła równowagę
tylko na chwilę, ale Murbelli wystarczyło to do
zdobycia przewagi. Bez wahania wymierzyła Kirii tak
potężny cios w szyję, że złamała rękę w przegubie...
oraz kark rywalki. Kiria padła martwa na posadzkę.
Murbella zachwiała się i wtedy wyskoczyła zza stołu
Janess z zatroskaniem na twarzy, gotowa pomóc matce,
swojej przełożonej. Murbella podniosła rękę. Dłoń
zwisała bezwładnie, ale Matka Dowodząca usunęła
grymas bólu z twarzy.
- Jestem w stanie utrzymać się na nogach -
powiedziała.
Niektóre młodsze Matki Wielebne cofnęły się z
rozszerzonymi oczami pod ściany sali obrad.
Murbella niczego tak nie pragnęła, jak osunąć się na
podłogę obok ciała swojej ofiary i pozwolić, by
zapanowały nad nią ból i wyczerpanie, ale nie mogła
sobie na to pozwolić - nie w obecności tylu
obserwujących ją Matek Wielebnych. Nie mogła sobie
pozwolić na okazanie choćby przez chwilę słabości,
zwłaszcza teraz.
Wyrównała oddech i przywołała resztki sił.
- Teraz pójdę do siebie, by się wykurować -
powiedziała spokojnie, a potem rzekła ciszej do córki: -
Janess, każ mi przysłać z kuchni napój energetyczny. -
Zerknęła lekceważąco na martwą Kirię, po czym
podniosła wzrok na Janess, Laerę i zdjęte podziwem
obserwatorki. - A może któraś z was chce wykorzystać
mój stan i rzucić mi wyzwanie? - Podniosła złamaną w
nadgarstku rękę.
Nie zgłosiła się żadna.
Przy wewnętrznych i zewnętrznych obrażeniach, nie
pamiętała, jak wróciła do swoich apartamentów. Szła
powoli, ale nie przyjęła od nikogo pomocy. Pozostałe
Matki Wielebne, wyczuwając jej determinację,
zostawiły ją samą.
W pogrążonym w półmroku pokoju czekał już na nią
napój przyprawowy.
„Ile czasu zajęło mi dotarcie tutaj?" - pomyślała.
Już po pierwszym łyku poczuła, że wraca jej energia.
Pobłogosławiła w duchu Janess - córka przyrządziła jej
wyjątkowo mocny napój.
Zostawiwszy wiadomość, by jej nie przeszkadzano,
zamknęła drzwi i wypiła resztę odmładzającego płynu.
Przyspieszył on leczenie, do którego już przystąpiła,
delikatnie sondując umysłem rozmiar obrażeń. W końcu
pozwoliła, by jej zmysły zalała fala bólu, i starannie
oceniła, co zrobiła jej Kiria. Stopień obrażeń
wewnętrznych przeraził ją. W żadnej z poprzednich
walk nie była tak bliska przegranej.
„Czy reszta Matek Wielebnych stanie za mną, czy też
zaczną węszyć jak głodne hieny, by znowu wyczuć
moje słabe punkty?" - zastanawiała się.
Nie mogła sobie pozwolić na stratę czasu i energii
jaką byłaby walka z własnymi siostrami. Po epidemii i
tak niewiele z nich zostało przy życiu. A jeśli do
zgromadzenia żeńskiego znowu przeniknęli
maskaradnicy? Czy któryś z nich, wyszkolony w
egzotycznych sztukach walki, nie mógłby podszyć się
pod rywalkę z grona byłych Dostojnych Matron i zabić
jej? A gdyby jakiś maskaradnik został Matką
Dowodzącą? Wtedy rzeczywiście wszystko byłoby
stracone.
Wyciągnęła się na łóżku, zamknęła oczy i zapadła w
uzdrawiający trans. Liczył się czas. Musiała odzyskać
pełnię sił. Maszyny Omniusa zlokalizowały ten świat i
wkrótce się pojawią.
Każdy człowiek rzuca cień... niektórzy
ciemniejszy niż inni.
- Pieśń szariatu
Kiedy przesłuchiwano aresztowanego Yuego, doszło
do kolejnego sabotażu.
Bene Gesserit wezwały pasażerów do wielkiego
audytorium na kryzysowe zebranie.
Szczególnie wzburzona wydawała się Garimi.
Duncan Idaho i Miles Teg byli czujni. Scytale, zawsze
osoba z zewnątrz, obserwował w skupieniu zebranych.
„Co się zdarzyło tym razem? - myślał. - I czy mnie o
to obwinią?"
Czy było to coś gorszego od zamordowania
kolejnego gholi i kadzi aksolotlowej? Czyżby zabito
jeszcze kogoś? A może opróżniono następny zbiornik
wody, uszczuplając świeże jej zapasy, które zrobili na
Qelso? Może skażono zapasy przyprawy? Zniszczono
zbiorniki produkujące żywność? Albo zrobiono
krzywdę siedmiu czerwiom?
Tleilaxanin usiadł wygodnie w fotelu i przyglądał się,
jak pozostali napływają z korytarzy i zajmują miejsca w
grupkach przyjaciół albo osób mających to samo zdanie.
Emanowało od nich wyczuwalne napięcie. Zebrało się
ponad dwustu pasażerów, w większości
zaciekawionych, zaniepokojonych albo wystraszonych.
W odizolowanych sekcjach statku zostało tylko kilka
opiekunek z młodszymi dziećmi, które urodziły się
podczas podróży. Pozostałe miały już tyle lat, że można
je było traktować jak osoby dorosłe.
Oświadczenie wygłosił sam baszar.
- Z zamkniętej zbrojowni zniknęły miny - powiedział.
- Osiem ze stu dwunastu, na pewno dosyć, by poważnie
uszkodzić ten statek.
Po krótkiej ciszy rozległ się gwar oskarżeń,
stłumionych okrzyków przerażenia i szeptów.
- Miny - powtórzył Teg. - Na Kapitularzu zostały
rozmieszczone wokół tego statku jako mechanizm
samozniszczenia, na wypadek gdyby Duncan czy ktoś
inny próbował go ukraść. Teraz ośmiu brakuje.
Sziena stanęła obok baszara.
- Sama je rozbroiłam, żeby ta jednostka mogła uciec -
powiedziała. - Znajdowały się w bezpiecznym,
zamkniętym pomieszczeniu, ale zniknęły.
- Skoro ich nie ma, mogły zostać wyrzucone w
przestrzeń kosmiczną... albo rozmieszczone na statku
jak bomby z opóźnionym zapłonem - powiedział Idaho.
- Podejrzewam to drugie i myślę, że sabotażysta ma
dalsze plany.
- Widzicie? - jęknął głośno rabbi. - Kolejny przykład
nieudolności. Powinienem był zostać z moimi ludźmi na
Qelso.
- Może to ty je ukradłeś! - warknęła Garimi.
Wyglądał na wstrząśniętego.
- Jak śmiesz mnie oskarżać?! - krzyknął z
oburzeniem. - Duchownego mojej rangi? Najpierw
Yueh mówi, że nakłoniłem go do zamordowania płodu
gholi, a teraz ty uważasz, że ukradłem materiały
wybuchowe?
Scytale wiedział, że wątły starzec nie uniósłby nawet
jednej ciężkiej miny, a co dopiero ośmiu.
- Yueh był pod stałym, ścisłym nadzorem Thufira
Hawata i moim - rzekł Teg. - Nawet jeśli zabił kadź
aksolotlową i rozwijającego się w niej gholę, nie mógł
ukraść tych min.
- Chyba że ma wspólnika - powiedziała Garimi, co
wzbudziło następną falę pomruków.
- Odkryjemy, kto je wziął - ucięła tę sprzeczkę
Sziena. - I gdzie je ukryto.
- W minionych trzech latach już wiele razy
słyszeliśmy podobne obietnice - kontynuowała Garimi,
obrzuciwszy Tega i Hawata ponurym, znaczącym
spojrzeniem. - Ale nasza służba bezpieczeństwa jest
zupełnie nieudolna.
W jednym z pierwszych rzędów siedział obok Chani i
Jessiki Paul Atryda.
- Mamy pewność, że te miny zniknęły niedawno? -
zapytał. - Jak często sprawdza się zbrojownię? Może
zabrali je Liet-Kynes albo Stilgar do walki z trociami
piaskowymi, nic nam o tym nic mówiąc.
- Powinniśmy opuścić statek - rzekł rabbi. - Znaleźć
inną planetę albo wrócić na Qelso. - Jego głos drżał. -
Gdybyście, czarownice, nie... nie... zabrały mi Rebecki,
byłbym teraz bezpieczny z moimi ludźmi. Wszyscy
moglibyśmy się tam osiedlić.
Garimi spojrzała na niego pochmurnym wzrokiem.
- Rabbi - powiedziała - od lat zachęcasz do sprzeciwu
swoimi przytykami i destrukcyjnymi argumentami, nie
przedstawiając żadnej alternatywy.
- Mówię prawdę, tak jak ją widzę. Te skradzione
miny są tylko ostatnim ogniwem długiego łańcucha
aktów sabotażu. Moja Rebecca pozostaje żywa
wyłącznie przez przypadek, bo cztery inne kadzie
aksolotlowe zostały zamordowane. A kto uszkodził
układy podtrzymywania życia i zbiorniki z wodą? Kto
skaził kadzie alg i zniszczył maty filtrujące powietrze?
Kto oblał kwasem uszczelki okien obserwacyjnych w
ładowni, w której są czerwie? Wśród nas jest przestępca
i poczyna sobie coraz śmielej! Dlaczego go nie
znajdziecie?
Scytale siedział cicho i nie zwracając na siebie uwagi,
przysłuchiwał się debacie. Wszyscy bali się, że dojdzie
do kolejnych przypadków sabotażu, a skradzione miny
miały wystarczającą siłę, by poważnie uszkodzić lub
nawet zniszczyć wielki statek.
Tleilaxanin nie miał wątpliwości, że w końcu, z
powodu jego rasy, podejrzenia padną na niego, ale mógł
dowieść swojej niewinności. Miał zapiski laboratoryjne,
nagrania z kamer, solidne alibi. Niemniej jednak ktoś
dopuścił się tych aktów sabotażu.
Kiedy wyczerpujące zebranie się skończyło,
naburmuszony rabbi przeszedł obok Scytale'a, mówiąc,
że idzie czuwać przy Rebecce, by „mieć pewność, że
nikt nie spróbuje jej zabić!" Gdy starzec go mijał,
Tleilaxanin wyczuł jego zwykły, lekki, ale dziwny
zapach.
Instynktownie zagwizdał ledwie słyszalną,
skomplikowaną melodię, którą pamiętał z poprzednich
wcieleń. Rabbi zignorował go i odszedł sztywnym
krokiem. Scytale zmarszczył brwi. Nie był pewny, czy
mu się nie przywidziało, że starzec się zawahał.
Bóg jest Bogiem i tylko On daje życie. Jeśli
sam Bóg nie ma siły przetrwać, to nie zostaje
nam nic prócz rozpaczy.
- Pieśń szariatu
Każde badanie Rakis dawało ten sam wynik.
Przetrwało tylko kilka niewielkich fragmentów jej
ekosystemu. Planeta była pusta i wyglądała upiornie, ale
najwyraźniej miała wolę życia. Wbrew
przewidywaniom i nauce Rakis nadal utrzymywała
uparcie swoją rzadką atmosferę i resztki wilgoci.
Twardzi poszukiwacze Guriffa z radością przyjęli
zapasy, które Waff i gildianie ofiarowali im w geście
przyjaźni. Waff zrobił to głównie po to, by zostawili go
samego, kiedy będzie prowadził swoje „badania
geologiczne". Poszukiwaczy zaopatrywały jednostki
KHOAM, które przylatywały nieregularnie, by
sprawdzić, jak posuwa się ich praca, ale Guriff nie miał
pojęcia, kiedy pojawi się następny statek. Mistrz
tleilaxański wziął z liniowca dość paczkowanej i
puszkowanej żywności, by przeżyć kilka lat, jeśli tylko
jego pogarszające się zdrowie pozwoli mu przetrwać tak
długo.
Nade wszystko musiał się opiekować swoimi
czerwiami.
Tak jak miał nadzieję, poszukiwacze spędzali dni i
noce na kopaniu, łudząc się, że znajdą legendarne,
ukryte przez Tyrana zapasy melanżu. Ocieplone
niskoloty zwiadowcze stawiały czoło klimatowi, wożąc
czujniki i sondy w rejony podbiegunowe, natomiast na
miejscu ludzie Guriffa robili odwierty próbne,
bezskutecznie szukając jakichkolwiek żył przyprawy.
W dużym kontenerze z liniowca Edryka znajdował
się pojazd naziemny z szeroką platformą, który mógł się
poruszać w najtrudniejszym nawet terenie. Kiedy
poszukiwacze odeszli, Waff wezwał czterech gildian. Z
dala od wścibskich oczu załadowali długie, wypełnione
piaskiem pojemniki na skrzynię pojazdu. Waff uda się z
nimi na pielgrzymkę na zwęglone i zeszklone
pustkowia, które były niegdyś morzem wydm.
- Sam wypuszczę te osobniki. Nie potrzebuję waszej
pomocy - rzekł i polecił gildianom, by wrócili do
namiotów o sztywnych ścianach. - Zostańcie tutaj i
przygotujcie posiłek... i dołóżcie starań, by zrobić to w
uświęcony tradycją sposób. - Dał im szczegółowe
wytyczne co do właściwych metod. - Kiedy wypuszczę
czerwie, wrócę tu, żeby to uczcić.
Nie chciał, by Guriff i jego ludzie czy któryś z tych
niegodnych zaufania pomocników był świadkiem takiej
wzruszającej, świętej chwili. Dzisiaj przywróci Proroka
Rakis, planecie, na której było jego miejsce. Włożywszy
strój ochronny, wprowadził współrzędne i odjechał z
dwoma długimi akwariami na platformie pojazdu
naziemnego. Kierował się na wschód, gdzie wstawał
czerwonawo pomarańczowy świt.
Chociaż krajobraz był zniszczony, zerodowany i
zmieniony nie do poznania, Waff dokładnie wiedział,
dokąd jedzie. Przed przybyciem na Rakis dokopał się do
starych map, a ponieważ unicestwiacze Dostojnych
Matron zmieniły nawet pole magnetyczne planety,
dokładnie przeskalował te mapy według pomiarów,
które przeprowadził na orbicie. Dawno temu Boży
Wysłannik celowo zabrał go do siczy Tabr. Czerwie
musiały uważać to miejsce za święte, Waffowi nie
przychodziło więc do głowy bardziej odpowiednie do
wypuszczenia opancerzonych, wzmocnionych stworzeń.
Właśnie tam prowadził pojazd.
Zeszklona powierzchnia skąpana była w
niesamowitych kolorach światła padającego z zasnutego
kurzem nieba. Ze zbiorników za plecami Waffa
dochodziły głuche odgłosy uderzeń czerwi o ściany.
Stworzenia wiły się niecierpliwie, chcąc jak najszybciej
wypaść na otwartą pustynię, znaleźć się w domu.
Jeszcze na liniowcu Waff obserwował rzucające się i
stające dęba stworzenia. Wiedział, że czerwie są groźne,
ale długie zamknięcie w małych zbiornikach wysysało z
nich siły. Nawet w dokładnie kontrolowanych
warunkach nie zdołał odtworzyć optymalnego dla nich
środowiska, były więc osłabione. Coś poszło źle.
Czuł jednak przypływ nadziei. Teraz, kiedy znalazł
się tutaj, wszystko dobrze się ułoży. Święta Rakis! Mógł
się tylko modlić, by ten okaleczony pustynny świat
dostarczył czerwiom to, czego on nie był w stanie im
dać, by okazał się łaskawy dla Proroka.
Kiedy dotarł na równinę i zobaczył stopione skały,
przypomniał sobie łańcuch gór, które osłaniały grób
fremeńskiej osady. Zatrzymał pojazd. Piaszczystą
niegdyś okolicę pokrywała zeszklona skorupa - okruchy
skał stopione przez żar niewyobrażalnie potężnej broni.
Ale czerwie będą wiedziały, co robić.
Waff stanął na chwilę za pojazdem, zamknął oczy i
odmówił modlitwę do Boga i Jego Proroka. A potem
teatralnym gestem usunął plazowe ściany zbiorników, z
których zaczął się wysypywać piasek. Wystrzeliły z
nich niczym zwolnione sprężyny wężowate kształty i
spadły na ziemię wokół pojazdu. Waff patrzył z
zachwytem na grube, pierścieniowate ciała i na płynne
jak u pytonów ruchy.
- Idź, Proroku! - powiedział. - Odzyskaj swój świat.
Osiem czerwi rozpełzło się po twardej, gładkiej
powierzchni. O s i e m , święta dla Tleilaxan liczba.
Kiedy patrzył na nie z respektem, uwolnione
stworzenia ruszyły w wybranych na chybił trafił
kierunkach. Miał nadzieję, że się przebiją przez
stopiony piach, do czego je przystosował, i zanurzą w
miększych niższych warstwach. Każdy miał
wszczepiony mały nadajnik, dzięki któremu Waff
będzie mógł śledzić ich trasy i kontynuować badania.
Jednak czerwie zawróciły i okrążyły pojazd.
Podpełzały coraz bliżej. Polowały na n i e g o. Waff
zastygł z przerażenia. Były z pewnością wystarczająco
duże, by go zaatakować i zabić.
- Proroku, nie czyń mi krzywdy - rzekł błagalnie. -
Przywiozłem cię z powrotem na Rakis. Możesz znowu
ustanowić tutaj swoje królestwo.
Czerwie uniosły tępe łby i zaczęły nimi kiwać w
przód i w tył.
„Czy próbują przekazać mi jakieś posłanie?" -
zastanawiał się. Usilnie starał się je zrozumieć. Czyżby
ich hipnotyzujące ruchy były jakimś obcym tańcem? A
może manewrem drapieżników?
Nie ruszał się. Czekał.
Jeśli otoczenie było dla nich zbyt surowe, jeśli Prorok
musiał go pożreć, by przeżyć, Waff gotów był złożyć w
ofierze swoje niszczejące ciało. Jeśli ma to być koniec,
niech się tak stanie.
Nagle, jakby na niesłyszalny dla Tleilaxanina sygnał,
czerwie odwróciły się i popędziły w dal, tłukąc giętkimi
pierścieniami o zeszkloną powierzchnię wydm. Po
pewnym czasie zatrzymały się, uniosły pokryte
pancerzem łby i uderzyły nimi w twardy grunt.
Rozłupały skorupę i zanurkowały pod nią, drążąc tunele
w czystym, wyjałowionym piasku. Powracają na
pustynię! Serce Waffa wezbrało dumą. Wiedział, że
przeżyją.
Kiedy wrócił do pojazdu, zdał sobie sprawę, że ma w
oczach łzy.
Kiedy zbierze się siły i przystąpi do
ostatecznej bitwy, o jej wyniku może
przesądzić zaledwie parę chwil. Zapamiętajcie
to: zanim padnie pierwszy strzał, bitwa jest
już w połowie zakończona. O zwycięstwie lub
klęsce mogą zadecydować przygotowania,
które rozpocznie się kilka tygodni, a nawet
miesięcy, wcześniej.
- baszar Miles Teg, skierowana
do Bene Gesserit prośba o przydział środków
Główny wytwórca Shayama Sen zgodził się przybyć
na Kapitularz, ale pozostał na swoim statku na orbicie, z
dala od planety. Chociaż zaraza wygasła, ixański
dygnitarz wolał nie narażać się na kontakt z jej
ewentualnymi pozostałościami.
Murbella musiała pofatygować się do niego, by
przekazać mu żądania, ale przystał na spotkanie z nią
tylko pod warunkiem, że podda się wymogom
kwarantanny. Czuła się głupio i bezradnie, zamknięta
niczym okaz laboratoryjny w kuli dekontaminacyjnej.
Zewnętrzna jej powłoka, chociaż osmalona wskutek
tarcia podczas przechodzenia przez atmosferę, poddana
została dodatkowemu napromieniowaniu i innym
zabiegom odkażającym. Zbyteczne środki ostrożności,
dmuchanie na zimne. Po chwili jednak Murbella
przyznała, że była to usprawiedliwiona paranoja. Ale
chociaż nie winiła Ixanina za takie nadzwyczajne kroki,
musiał się wytłumaczyć z wielu spraw.
Czekając w zamkniętej kapsule na pokładzie statku
Gildii (którym zamiast nawigatora kierował kompilator
matematyczny), uspokoiła się. Wciąż obolała i
poobijana po pojedynku z Kirią, pocieszała się myślą,
że jej gwałtowna reakcja na tę próbę rozwiązania
siłowego była konieczna. Teraz nie rzuci już jej
wyzwania żadna ze zrozpaczonych sióstr, więc pozycja
Matki Dowodzącej nie będzie kwestionowana.
Jeszcze raz Murbella przeklęła zbuntowane Dostojne
Matrony za bezmyślne zniszczenie ogromnych stoczni i
zakładów zbrojeniowych na Richese. Gdyby do tego nie
doszło, uzbrojenie produkowałyby zarówno Ix, jak
Richese, dzięki czemu ludzkość mogłaby stworzyć
znaczący system obronny. Teraz, kiedy Ix był głównym
ośrodkiem przemysłowym, Shayama Sen uważał, że
może być nieustępliwy. Krótkowzroczni głupcy!
Główny wytwórca wmaszerował do dużego
pomieszczenia o metalowych ścianach i usiadł
wygodnie naprzeciw niej. Wyglądał na zadowolonego z
siebie, natomiast Murbella czuła się jak zwierzę w
klatce ogrodu zoologicznego.
- Dlaczego oderwałaś mnie od pracy, Matko
Dowodząca?
Mimo iż znajdowała się w krępującym położeniu,
Murbella próbowała zapanować nad sytuacją.
- Mieliście trzy lata na skopiowanie unicestwiaczy,
które wam dostarczyłyśmy - powiedziała - tymczasem
za zapłaty w melanżu otrzymywałyśmy tylko
doniesienia o prowadzonych przez was badaniach i
obietnicę za obietnicą. Wróg zniszczył już ponad sto
planet, a jego statki stale posuwają się naprzód. Sam
Kapitularz został niemal unicestwiony przez niedawną
zarazę.
Sen pochylił głowę w oficjalnym ukłonie.
- Jesteśmy tego w pełni świadomi, Matko Dowodząca
- rzekł. - Proszę przyjąć moje kondolencje.
Wstał i nalał sobie szklankę wody z dzbanka, po
czym zaczął się przechadzać po dużym pomieszczeniu,
popisując swobodą ruchów.
Murbella poczuła, że szyja i policzki palą ją ze złości.
Jak ten człowiek mógł mówić tak spokojnie w obliczu
zagłady ludzkiej cywilizacji?
- Domagamy się broni, którą nam obiecaliście... i to
bez dalszej zwłoki - powiedziała.
Sen złączył paznokcie z wdrukowanymi w nie
obwodami, patrząc pustym wzrokiem na kulę, w której
była uwięziona.
- Ale nie dostaliśmy jeszcze pełnej zapłaty, a
dochodzą nas słuchy, że nowe zgromadzenie żeńskie
jest w tragicznej sytuacji finansowej - rzekł. - Jeśli nadal
będziemy poświęcać wszystkie nasze zasoby na prace
nad tymi unicestwiaczami, a wy nie dotrzymacie...
- Uzgodniona ilość melanżu będzie wasza w chwili,
kiedy skończycie instalować unicestwiacze na naszych
nowych statkach wojennych - przerwała mu. - Wiesz o
tym. - Nie mogła pozwolić, by Sen odkrył, że rozdała
Matkom Wielebnym mnóstwo zgromadzonej
przyprawy, by pomóc im zwalczyć zarazę.
- Tak, ale jeśli wasza przyprawa jest skażona przez
zarazę, to co nam z niej przyjdzie? Czym innym
możecie zapłacić?
Murbella nie mogła uwierzyć, że jest tak ślepy.
- Przyprawa nie jest skażona - powiedziała. -
Zastosujemy wszelkie metody sterylizacji, jakich
zażądacie.
- A jeśli nie będzie już po nich działała?
- To damy wam ją w oryginalnej postaci, byście sami
ją odkazili w taki sposób, jaki uznacie za stosowny.
Przestań spierać się o nonsensowne szczegóły, kiedy
całemu rodzajowi ludzkiemu grozi zagłada!
Sen zrobił zgorszoną minę.
- Nazywasz to nonsensownymi szczegółami? - rzekł.
- Właściwości przyprawy są złożone i takie drastyczne
środki mogłyby negatywnie na nie wpłynąć. Ta
substancja nie ma dla nas żadnej wartości, jeśli nie
możemy jej użyć.
- Wirusy roznoszące zarazę żyją krótko. Jeśli nie
przenoszą się z jednego żywiciela na drugiego, choroba
szybko wygasa. Umieśćcie przyprawę na rok na
księżycu, na którym nie ma powietrza, jeśli wolicie.
- Ale związane z tym trudności i niedogodności...
Uważam, że w tych okolicznościach powinniśmy
renegocjować cenę.
Gdyby nie ściany pojemnika, Murbella zabiłaby go za
tę bezczelność.
- Masz pojęcie, ile zniszczeń spowodował wróg? -
zapytała.
Wydął usta.
- Pozwól, Matko Dowodząca, że odpowiem bez
bawienia się w subtelności: to Dostojne Matrony
sprowokowały wroga z zewnątrz do wysłania floty
przeciw nim i w konsekwencji przeciw reszcie
ludzkości. Stowarzyszenie się z dziwkami było
wyrazem waszej głupoty i teraz płaci za to cały rodzaj
ludzki. Ix nie ma żadnych kwestii spornych z
najeźdźcami. Skoro roboty te wyewoluowały ze
starożytnych myślących maszyn, to jest możliwe, że
my, Ixanie, mamy więcej wspólnego z n i m i niż z
manipulatorkami o morderczych skłonnościach.
„Aha". Teraz zaczynała rozumieć. Słuchając ostrego
tonu Odrade w niej i tysiąca innych Matek Wielebnych
gorączkowo dających jej rady, Murbella zmusiła się do
zachowania spokoju. Było jasne, że Ixanin stara się
zwekslować rozmowę na inne tory. Ale po co? Żeby
odwrócić jej uwagę? Czy nie posunęli się tak daleko w
konstruowaniu unicestwiaczy, jak twierdził? Czy ich
produkcja się opóźniała?
Wybrała zagranie, które - miała nadzieję - zamknie
mu usta.
- Zgadzam się na trzydziestoprocentowe zwiększenie
ustalonej wcześniej ilości przyprawy, która zostanie
umieszczona na funduszu powierniczym w wybranym
przez was oddziale Banku Gildii - powiedziała. -
Spodziewam się, że to wystarczająca rekompensata za
wszelkie niedogodności? Jednak zapłata uzależniona
będzie od f a k t y c z n e j d o s t a w y broni
wymienionej w umowie. Gildia dostarczyła nam nowe
statki wojenne. A gdzie są moje unicestwiacze?
Shayama Sen ukłonił się, przyjmując ofertę i
wycofując zastrzeżenia.
- Nasze światy przemysłowe pracują pełną parą -
odparł. - Możemy natychmiast rozpocząć montowanie
unicestwiaczy na waszych nowych statkach.
- Wydam więc rozkazy - powiedziała. Krążyła w kuli
dekontaminacyjnej jak tygrys lazajski. Woń sączących
się przez filtry powietrza środków dezynfekujących
przyprawiała ją o mdłości. Pomyślała, że system
wentylacyjny nie działa prawidłowo. - Skąd mamy
wiedzieć, że ta broń będzie działała tak, jak obiecujesz?
- Dostarczyłyście nam oryginały, a my wiernie je
skopiowaliśmy. Jeśli oryginały działały, to ich kopie też
się sprawdzą.
- Oryginały d z i a ł a ł y. Widziałeś, co zostało z
Rakis i Richese!
- Wobec tego nie macie się czego obawiać.
- Domagam się zgody na rozmieszczenie od tej pory
w waszych fabrykach nadzorców linii montażowych i
inspektorek Bene Gesserit. Będą dbały o to, byście
wywiązywali się z zobowiązań, i strzegły przed
sabotażem.
Shayamie Senowi nie w smak było to żądanie, ale nie
potrafił znaleźć żadnych rozsądnych argumentów, by go
nie spełnić.
- Jeśli twoje kobiety nie będą nam przeszkadzały,
damy im dostęp do zakładów - powiedział w końcu. -
To wszystko?
- Musimy też obejrzeć udaną próbę broni przed
wyruszeniem w bój.
Sen znowu się uśmiechnął.
- Chciałabyś, żebyśmy unicestwili jakiś świat tylko
po to, by dowieść swego? - rzekł. - Hmm, widzę, że w
nowym zgromadzeniu żeńskim przetrwały metody
Dostojnych Matron. - Zachichotał. - Przekażę wam
pełne dane z naszych poprzednich prób, a nawet
zorganizuję nowy pokaz, jeśli sobie tego życzysz.
- Przeanalizujemy wasze dane, główny wytwórco.
Prześlij je na Kapitularz i zorganizuj pokaz, żebym
mogła to zobaczyć na własne oczy.
Znowu złożył swoje silikonowe paznokcie. Był to
irytujący nawyk.
- Dobrze - oznajmił. - Znajdę jakąś ładną planetoidę,
którą będzie można wysadzić dla twojej rozrywki.
Murbella przycisnęła się do wypukłej, przezroczystej
ściany kuli.
- Domagam się jeszcze jednego - powiedziała. - Na
wielu światach znaleziono maskaradników
manipulujących ich rządami i osłabiających nasze
zdolności obronne. Niektórym udało się nawet
przeniknąć na Kapitularz. Muszę mieć pewność, że ty
nie jesteś maskaradnikiem.
Sen aż się cofnął z zaskoczenia.
- Oskarżasz mnie o to, że jestem wrogiem,
zmiennokształtnym agentem?! - rzucił z oburzeniem.
Murbella opierała się o solidną ścianę, przyglądając
mu się chłodno. Jego oburzenie w ogóle jej nie
przekonywało. Poruszyła znajdującymi się w kapsule
urządzeniami sterującymi i tuż nad jej podstawą
otworzyła się mała wnęka. Był w niej pojemnik
sterylizacyjny, autoklaw i kąpiel chemiczna. Z pakietu
nadal unosiła się para.
- To opracowane przez nas urządzenie testujące -
wyjaśniła. - Po zbadaniu maskaradników znalezionych
wśród naszych zmarłych przeprowadziłyśmy analizy
genetyczne i stworzyłyśmy ten niezawodny wskaźnik.
Główny wytwórco, poddasz się teraz, na moich oczach,
temu testowi.
- Nie - prychnął.
- Albo to zrobisz, albo nie dostaniecie od nas ani
grama melanżu.
Sen znowu zaczął chodzić po pomieszczeniu,
marszcząc czoło.
- Co to za test? - zapytał. - Jak działa?
- Wskaźnik jest w przeważającej części
zautomatyzowany. - Murbella wyjaśniła mu zasady jego
działania i prosty sposób przeprowadzenia testu. - W
ramach premii możemy zezwolić Ixowi na wytwarzanie
go w dużych ilościach. Jest mnóstwo podejrzliwych
ludzi, którzy wszędzie widzą maskaradników. Możecie
nieźle zarobić na sprzedaży tych zestawów.
Sen chwilę się zastanawiał.
- Może masz rację - rzekł w końcu.
Stojąc blisko kapsuły, żeby Murbella widziała każdy
jego ruch, zrobił, co należało. Na ile Matki Wielebne się
orientowały, urządzenie niełatwo było oszukać, a
główny wytwórca nie miał czasu, żeby wymyślić jakiś
wybieg. Czekała z zaciekawieniem na wynik i
odetchnęła z ulgą, kiedy test wykazał, że Shayama Sen
jest człowiekiem. Nie był maskaradnikiem.
Z irytacją na twarzy podniósł wskaźnik, żeby mogła
mu się przyjrzeć.
- Jesteś teraz zadowolona? - zapytał.
- Tak. I radzę, żebyś poddał temu testowi wszystkich
waszych głównych inżynierów i szefów zespołów. Ix
jest prawdopodobnym celem dla agentów wroga. Mogą
próbować tam przeniknąć. To jeszcze jeden powód,
żeby siostry nadzorowały ważne prace, które dla nas
wykonujecie.
Sen wydawał się autentycznie zaniepokojony, jakby
ta możliwość nigdy nie przyszła mu do głowy.
- Przyjmuję twój argument, Matko Dowodząca -
powiedział. - Sam chciałbym zobaczyć te wyniki.
- Wobec tego dołącz je do danych o próbach
unicestwiaczy, które nam prześlesz. Tymczasem
przygotuj się do zainstalowania tej broni na wszystkich
nowych statkach wojennych wychodzących ze stoczni
na Węźle. Zamierzamy przystąpić do zmasowanej
ofensywy przeciwko flocie myślących maszyn.
Każdej czującej formie życia potrzebne jest
miejsce, w którym panuje zupełny spokój, do
którego można później wracać pamięcią i za
którym tęskni ciało.
- Erazm, uwagi o kontemplacji
- Jesteś wśród nas już ponad rok, pora więc, Paolo,
bym pokazał ci moje szczególne miejsce. - Niezależny
robot machnął metalową ręką i jego majestatyczne szaty
owinęły się wokół niego. - Oczywiście tobie też,
baronie Harkonnen.
Baron spojrzał na niego gniewnie.
- Twoje szczególne miejsce? - odparł pełnym
sarkazmu głosem. - Jestem pewien, że będziemy
oczarowani miejscem, które robot uważa za szczególne.
W czasie, który spędził już z Paolem w Synchronii,
baron pozbył się strachu przed myślącymi maszynami.
Wydawały się drętwe i napuszone, a przy tym mało
impulsywne. Omnius uważał, że potrzebuje Paola, a
także jego, by trzymał młokosa w ryzach, więc obaj byli
względnie bezpieczni. Mimo to baron chciał pokazać,
że ma trochę charakteru, a przy tym obrócić sytuację na
własną korzyść.
Ściany wewnętrzne dobrze im już znanej katedry
mieniły się feerią barw, jakby ciężko pracowali przy
nich niewidzialni malarze. W miejsce nijakich
metalowych i kamiennych powierzchni pojawiły się
ciemne odcienie zieleni i brązu, które skrystalizowały
się w bardzo realistycznie przedstawione drzewa i ptaki.
Przytłaczające sklepienie otworzyło się i ukazało się
niebo, zaczęła też płynąć osobliwa syntezatorowa
muzyka. Przez bujny ogród biegła wysypana
szlachetnymi kamieniami ścieżka, przy której w
nieregularnych odstępach stały wygodne ławki. Z jednej
strony widać było staw z liliami wodnymi.
- Mój ogród do kontemplacji. - Erazm błysnął swoim
sztucznym uśmiechem. - Bardzo lubię to miejsce. Jest
dla mnie szczególne.
- Przynajmniej nie czuć tu smrodu kwiatów. - Paolo
zerwał jedną z jaskrawych chryzantem, powąchał ją i
odrzucił obok ścieżki.
Po roku ustawicznego szkolenia baronowi udało się
w końcu uformować osobowość chłopca tak, że mógł
być z tego dumny.
- To wszystko jest śliczne - rzekł oschle Harkonnen. -
I zupełnie bezcelowe.
- Uważaj, dziadku, na to, co do niego mówisz -
ostrzegł go głos Alii. - Nie ściągnij na nas dzisiaj
śmierci.
Było to jedno z jej zwykłych kazań.
- Coś cię trapi, baronie? - zapytał Erazm. - Powinno
to być miejsce spokoju i kontemplacji.
- Widzisz, coś zrobiła! - syknął baron w duchu. -
Wynoś się z mojej głowy.
- Jestem tutaj uwięziona - odparła Alia. - Nie możesz
się mnie pozbyć. Już raz cię zabiłam gom dżabbarem i
mogę to zrobić ponownie za pomocą starannej
manipulacji.
- Widzę, że często prześladują cię niepokojące myśli.
- Erazm podszedł bliżej. - Chcesz, żebym otworzył twą
czaszkę i zajrzał do środka? Mógłbym usunąć ten
problem.
- Postępuj ze mną ostrożnie, Zły Duchu! Mogę
skorzystać z jego propozycji.
- Po prostu nie mogę się doczekać, kiedy się dowiem,
jak możemy współpracować z Omniusem -
odpowiedział baron niezależnemu robotowi, zmuszając
się do uśmiechu. - Wasza wojna z ludźmi toczy się już
od pewnego czasu, a my jesteśmy rok waszymi gośćmi.
Kiedy zrobimy to, po co nas tutaj sprowadziliście?
Paolo kopnął kępkę darni na ścieżkę.
- Tak, Erazmie - powiedział. - Kiedy się zabawimy?
- Niedługo. - Robot machnął luźnymi szatami i
powiódł swoich towarzyszy przez ogród.
Chłopiec obchodził niedawno jedenaste urodziny i
stawał się silnym, dobrze umięśnionym i wyćwiczonym
młodzieńcem. Wskutek stałego wpływu barona zniknęły
prawie wszystkie ślady jego atrydzkiej osobowości.
Sam Erazm nadzorował natomiast energiczne walki
treningowe Paola z robotami bojowymi, by go
przygotować do roli Kwisatz Haderach.
Ale baron wciąż nie potrafił zrozumieć d l a c z e g o.
Dlaczego maszyny miałyby się przejmować jakąś
nieznaną postacią religijną ze starożytnej historii?
Erazm wskazał im gestem, by usiedli na najbliższej
ławce. Syntezatorowa muzyka i śpiew ptaków wokół
nich stawały się coraz głośniejsze i żwawsze, aż w
końcu połączyły się w jedną melodię. Wyraz twarzy
robota znowu się zmienił, jakby Erazm oddawał się
zadumie.
- Czy to nie piękne? - powiedział. - Sam to
skomponowałem.
- Podziwu godne - rzekł baron. Odrzucała go ta zbyt
melodyjna i spokojna muzyka; wolał utwory bardziej
kakofoniczne, składające się z niezgodnych dźwięków.
- W ciągu tysięcy lat stworzyłem cudowne dzieła
sztuki i wiele iluzji. - Ciało i twarz Erazma znowu się
zmieniły i wyglądał zupełnie jak człowiek. Przemianie
uległy nawet jego krzykliwe i niepotrzebne szaty. Robot
stanął przed nimi jako korpulentna staruszka w sukience
w kwiatowe wzory, z małym rydlem w ręku. - To jedna
z moich ulubionych. Doskonaliłem ją latami, czerpiąc
coraz więcej z istnień, których dostarczali mi
maskaradnicy.
Zaczął kopać koło ławki, usuwając chwasty, których
- baron był tego pewien - jeszcze przed chwilą tam nie
było. Z odkrytej ciemnej ziemi wypełzła dżdżownica i
staruszka rozcięła ją rydlem na pół. Obie części
wijącego się stworzenia zniknęły w glebie.
- Dawno temu, podczas twojego pierwszego życia,
drogi baronie, tleilaxański badacz Hidar Fen Adżidika
stworzył sztuczną przyprawę, którą nazwał amal. - W
głosie Erazma pojawiła się łagodna nuta, podobna do
tonu babci opowiadającej wnuczkom bajki na dobranoc.
- Chociaż okazało się, że substancja ta ma istotne braki,
Adżidika spożywał duże jej ilości i w rezultacie oszalał,
co doprowadziło do jego śmierci.
- Wydaje się, że to historia niepowodzenia - rzekł
Paolo.
- Och, była to spektakularna klęska, ale mimo to
udało mu się dokonać czegoś bardzo ważnego. Można
to nazwać skutkiem ubocznym. Adżidika stworzył
nową, udoskonaloną wersję maskaradników, którymi
zamierzał zasiedlić nowe włości. Wysłał ich w głąb
przestrzeni kosmicznej jako swoich specjalnych
ambasadorów, zwiadowców i kolonistów, którzy mieli
przetrzeć szlak. Nie zdążył do nich dołączyć, bo zmarł.
Biedny głupiec.
Staruszka zostawiła rydel wbity w ziemię. Kiedy się
wyprostowała, położyła rękę na krzyżu, jakby chciała
złagodzić ból.
- Ci nowi maskaradnicy - ciągnęła - dotarli do
naszego imperium i Omnius pozwolił mi ich badać.
Pracowałem nad zmiennokształtnymi wiele pokoleń,
ucząc się wydostawać od nich informacje. To cudowne
maszyny biologiczne, znacznie lepsze od ich
poprzedników. O tak, okazują się bardzo przydatni w tej
ostatniej wojnie. Pomogą nam ją wygrać.
Rozglądając się po iluzorycznym ogrodzie, baron
zobaczył inne postacie, robotników, którzy wydawali
się ludźmi. Nowi maskaradnicy?
- A więc zawarliście z nimi sojusz? - zapytał.
- Sojusz? - Staruszka wydęła usta. - Są naszymi
sługami, nie partnerami. Maskaradników stworzono do
służby. Dla nich Omnius i ja jesteśmy jak bogowie,
mistrzowie więksi niż ci, jakimi kiedykolwiek byli
Tleilaxanie. - Erazm wydawał się pogrążony w
rozmyślaniach. - Żałuję, że nie sprowadzili mi jednego
ze swoich mistrzów, zanim Dostojne Matrony prawie
wszystkich zniszczyły. Dyskusja z nim mogłaby być
bardzo pouczająca.
Paolo ponownie sprowadził rozmowę na temat, który
go interesował.
- Jako Kwisatz Haderach ja też będę bogiem.
Erazm zaniósł się starczym chichotem.
- Strzeż się megalomanii, młodzieńcze - powiedział. -
Doprowadziła do upadku wielu ludzi, takich jak Hidar
Fen Adżidika. Spodziewam się, że wkrótce będę miał
klucz, który pomoże ci osiągnąć pełnię twoich
możliwości. Musimy uwolnić boga, który kryje się w
twoim ciele, a do tego potrzebny jest potężny
katalizator.
- Czyli co? - zapytał Paolo.
- Stale zapominam, jacy niecierpliwi są ludzie! -
Staruszka otrzepała sukienkę z wyimaginowanego
kurzu. - Właśnie dlatego tak bardzo lubię
maskaradników. Widzę w nich możliwość
udoskonalenia ludzi. Maskaradnicy mogliby się stać
rodzajem ludzi, których byłyby w stanie tolerować
nawet myślące maszyny.
- Ludzie nigdy nie będą doskonali! - prychnął baron. -
Wierz mi, znałem wielu i wszyscy byli w jakimś sensie
rozczarowujący.
Rabban, Piter... nawet Feyd w końcu go zawiódł.
- Nie pomijaj siebie, dziadku - odezwała się Alia
wewnątrz niego. - Pamiętaj, że zabiła cię zatrutą igłą
mała dziewczynka. Ha, ha, ha!
- Zamknij się! - Harkonnen podrapał się nerwowo po
czubku głowy, jakby chciał się przekopać przez mięśnie
i kość, by ją wyrwać.
Umilkła.
- Obawiam się, że możesz mieć rację, baronie - rzekł
Erazm. - Być może ludzi nie da się uratować, ale lepiej,
żeby Omnius nie wiedział o tym, bo zniszczy ich
wszystkich.
- Myślałem, że maszyny już to robią - zauważył
baron.
- W pewnym stopniu. Omnius nie pokazuje
wszystkich swoich zdolności, ale jestem pewien, że
zabierze się ostro do roboty, gdy tylko znajdziemy
statek pozaprzestrzenny.
Staruszka zajęła się kopaniem dołków i
umieszczaniem w nich sadzonek, które po prostu
pojawiały się w jej rękach.
- Co takiego szczególnego jest w jednym zaginionym
statku? - zapytał baron.
- Nasze projekcje matematyczne wskazują, że jest na
nim Kwisatz Haderach.
- Ale to j a jestem Kwisatz Haderach! - wykrzyknął
Paolo. - Już mnie macie.
Staruszka obdarzyła go cierpkim uśmiechem.
- Jesteś naszym planem awaryjnym, młodzieńcze -
powiedziała. - Omnius woli się zabezpieczyć, zgodnie z
ludzkim powiedzeniem, że od przybytku głowa nie boli.
Jeśli jest dwóch potencjalnych Kwisatz Haderach, chce
mieć obu.
Przywdziawszy maskę niezadowolenia, baron
rozprostował z trzaskiem knykcie.
- A zatem myślisz, że na tym statku jest inny ghola
Paula Atrydy? - powiedział. - To nieprawdopodobne!
- Twierdzę tylko, że jest jeszcze jeden K w i s a t z
H a d e r a c h i że znajduje się on na tym statku - rzekł
Erazm. - Skoro jednak mamy jednego gholę Paula
Atrydy, z pewnością może być też drugi.
Jesteśmy na Złotym Szlaku czy z niego
zboczyliśmy? Przez trzy i pół tysiąca lat
modliliśmy się o wybawienie od Tyrana, a
teraz, kiedy zginął, zapomnieliśmy, jak się
żyje bez takiego surowego przewodnictwa?
Czy wiemy, jak podejmować konieczne
decyzje, czy też zagubimy się na pustkowiu
bez nadziei odnalezienia drogi i umrzemy z
głodu wskutek naszych wad?
- Matka Przełożona Darwi Odrade,
Dumając nad moim epitafium,
zapieczętowane archiwa Bene Gesserit,
spisane przed bitwą na Węźle
Garimi była tak wzburzona, że nie chciała usiąść w
prywatnym apartamencie Szieny, mimo iż ta
wielokrotnie jej to proponowała. Najwyraźniej nie
interesował jej nawet obraz van Gogha wiszący na
ścianie. Kradzież min sprawiła, że narastające od dawna
napięcie osiągnęło apogeum. Gorączkowo uwijającym
się ekipom poszukiwawczym nie udało się odnaleźć ani
jednego ładunku wybuchowego. Sziena wiedziała, że
surowa naczelna opiekunka ma własne podejrzenia i że
obwinia o to pewne osoby.
- Ty i baszar nie zrobiliście dobrego interesu na Qelso
- powiedziała Garimi. - Zostawić tam tych wszystkich
ludzi i sprzęt i nic za to nie dostać!
- Uzupełniliśmy nasze zapasy.
- A jeśli następne akty sabotażu uszkodzą nasze
układy podtrzymywania życia? - nie dawała za wygraną
Garimi. - Liet-Kynes i Stilgar najlepiej z nas znali się na
konserwacji, recyklingu i naprawach. Co, jeśli okaże
się, że potrzebujemy ich pomocy? Masz zamiar
wyhodować nowych?
Sziena rozeźliła ją jeszcze bardziej, odpowiadając ze
spokojnym, rozbawionym uśmiechem:
- Mogłybyśmy, ale myślałam, że podejrzewasz
wszystkie ghole urodzone na statku. Mimo to chcesz,
żeby Liet i Stilgar wrócili? Poza tym, być może Liet
miał rację. Być może ich przeznaczeniem jest pozostać
na Qelso.
- Teraz jest oczywiste, że żaden z nich nie był
sabotażystą - stwierdziła Garimi - chociaż nadal nie
jestem całkowicie przekonana co do Yuego.
Sziena popatrzyła na jaskrawe barwne plamy, które
zmieszał starożytny artysta, tworząc obraz o takiej
potędze oddziaływania. Van Gogh był geniuszem.
- Podjęłam konieczne działania z myślą o naszych
potrzebach i priorytetach - powiedziała.
- Akurat! Ugięłaś się przed żądaniami tych pałających
żądzą mordu nomadów, którzy nie chcą wpuścić Bene
Gesserit na swoją planetę. Powinnyśmy były założyć
tam nową szkołę, ale zamiast tego zostałyśmy tutaj, a
teraz cały ten statek może w każdej chwili
eksplodować!
„Ach, to cię gryzie" - pomyślała Sziena.
- Bardzo dobrze wiesz, że z radością pozwoliłabym
tobie i twoim zwolenniczkom osiedlić się tam -
powiedziała, tłumiąc chichot. - Ale nie chciałam
wszczynać wojny z mieszkańcami Qelso. Możemy
wyszkolić innych, żeby orientowali się w zawiłościach
naszych systemów podtrzymywania życia. Statek
przetrwa, jak przetrwał kilkadziesiąt lat.
- Przetrwa? Jak? - zapytała Garimi, wyraźnie nie
będąc w nastroju, żeby dać się zbyć gładkimi słowami. -
Dzięki stworzeniu jeszcze jednego gholi, który nas
ocali? To jest zawsze twoje rozwiązanie, bez względu
na to, czy będzie to Zły Duch jak Alia, zdrajca jak Yueh
czy Jessika, albo tyran jak Leto II. Pandora miała
przynajmniej tyle rozsądku, że zamknęła swoją puszkę.
- A ja chcę ją szeroko otworzyć. Chcę przywrócić
historię, zwłaszcza Paula Atrydę... i Thufira Hawata.
Mogłybyśmy z pewnością wiele skorzystać z wiedzy
mistrza uzbrojenia Atrydów o środkach bezpieczeństwa.
- Hawat fatalnie zawiódł ostatnim razem, kiedy
próbowałyście go obudzić - zauważyła Garimi.
- Wobec tego spróbujemy ponownie. A Chani może
być znakomitym punktem oparcia dla przebudzenia
Paula. Również Jessika dojrzała do odzyskania pamięci.
Gotowy jest nawet Leto II.
Oczy Garimi zapłonęły.
- Igrasz z ogniem, Szieno - powiedziała.
- Wykuwam broń. Do tego niezbędny jest ogień. -
Sziena odwróciła się, dając tym Garimi znać, że to
koniec dyskusji. - Słyszałam twoje opinie wystarczająco
często, by je zapamiętać. Dzisiaj zjem kolację z
gholami. Może będą mieli jakieś świeże pomysły.
Rozsierdzona czarnowłosa kobieta wyszła za Szieną z
jej kwatery. Ruszyły korytarzem w stronę jadalni.
Niespodziewanie z windy wyszedł Leto II, jak zwykle
sam i cichy. Dwunastolatek często włóczył się samotnie
po korytarzach statku. Teraz spojrzał na obie kobiety i
zamrugał, ale się do nich nie odezwał. Dziwne, stale
zamyślone dziecko.
Zanim Sziena zdołała ją powstrzymać, naczelna
opiekunka podeszła sztywnym, groźnym krokiem do
Leto. Znalazła nowy obiekt, na którym mogła
wyładować swoją złość i frustrację.
- Tyranie, gdzie jest twój Złoty Szlak? - zapytała. -
Dokąd nas doprowadził? Skoro tak dobrze widziałeś
przyszłość, dlaczego nie ostrzegłeś nas przed
Dostojnymi Matronami ani wrogiem z zewnątrz?
- Nie wiem. - Chłopiec wydawał się autentycznie
zakłopotany. - Nie pamiętam.
Garimi przyglądała mu się ze wstrętem.
- A gdybyś p a m i ę t a ł, to co? - zapytała zaczepnie.
- Byłbyś Bogiem Imperatorem, największym
rzeźnikiem w historii ludzkości? Sziena myśli, że
możesz nas ocalić, ale ja twierdzę, że Tyran równie
dobrze mógłby nas zniszczyć. W tym jesteś najlepszy.
Nie chcę z powrotem ciebie ani twojego potwornego
ego, Leto II. Twój Złoty Szlak jest drogą ślepca, która
niknie w bagnie.
- To nie jest Złoty Szlak tego chłopca - powiedziała
Sziena, ściskając ramię Garimi jak w imadle. - Zostaw
go w spokoju.
Leto szybko odstąpił, przemknął obok nich jak strzała
i zniknął. Garimi popatrzyła tryumfalnie na Szienę, ta
zaś uznała, że irracjonalny wybuch tamtej zdradził tylko
jej głupotę.
*
Z powodu oskarżeń naczelnej opiekunki Leto piekły
oczy i uszy, ale nie uronił ani jednej łzy. Mądry
człowiek nie marnuje wody na gaszenie swoich emocji;
tyle wiedział o starej Diunie. Oddaliwszy się od Szieny,
nieznośnej naczelnej opiekunki i wszystkich innych,
którzy uważali, że wiedzą, czego mogą się po nim
spodziewać, chłopiec zaprzeczył słowom Garimi,
starając się odseparować od tego, co sam wiedział.
„Byłem Bogiem Imperatorem, a potem Tyranem -
myślał. - Stworzyłem Złoty Szlak... ale odcięty od
moich wspomnień, naprawdę nie rozumiem, czym on
jest!"
Pomimo całej wiedzy o swoim pierwszym życiu czuł
się jedynie dwunastoletnim dzieckiem, które nie prosiło
się powtórnie na świat.
Zjechał windą towarową na jeden z najniższych
poziomów, zmierzając tam, gdzie czuł się swobodniej i
bezpieczniej. Najpierw zastanawiał się, czy nie wśliznąć
się do pomieszczeń recyrkulacyjnych i kanałów,
którymi pompowano powietrze i w których wył wiatr,
ale wprowadzone przez baszara Tega i przyjaciela Leto,
Thufira, surowe środki bezpieczeństwa odcięły dostęp
do nich.
Przed nieprzyjemnym spotkaniem z Garimi Leto
zamierzał dołączyć do Thufira w sali treningowej.
Chociaż drugi ghola miał już siedemnaście lat i razem z
baszarem dbał o bezpieczeństwo na statku, nadal często
urządzał sparingi z Leto. Pomimo młodego wieku i
niewielkiego wzrostu Leto II był wymagającym
partnerem nawet dla większego i silniejszego rywala.
Przez kilka minionych lat byli dla siebie trudnymi
przeciwnikami.
Jednak w tej chwili Leto potrzebował samotności.
Dotarł na dolne poziomy i stanął przed głównym
wejściem do ogromnej ładowni. Musiały go już
namierzyć kamery podglądowe. Z trudem przełknął
ślinę. Chociaż godzinami spoglądał przez plaz na
trzymane tam czerwie, nigdy jeszcze nie ośmielił się
wejść sam do środka.
W korytarzu stała para młodych strażników
pilnujących dostępu do ładowni. Ujrzawszy
zbliżającego się chłopca, stężeli.
- To obszar o ograniczonym dostępie - powiedział
mężczyzna.
- Ograniczonym dla m n i e? Wiecie, kim jestem?
- Jesteś Leto Tyran, Bóg Imperator - stwierdziła
młoda kobieta, jakby odpowiedziała na pytanie Garimi.
Była to Debray, jedna z córek Bene Gesserit, które
urodziły się w przestrzeni kosmicznej po ucieczce
statku pozaprzestrzennego z Kapitularza.
- A te czerwie są częścią mnie - rzekł Leto. - Nie
pamiętasz historii?
- One są groźne - ostrzegł mężczyzna. - Nie
powinieneś tam wchodzić.
Leto patrzył spokojnie na strażników.
- Owszem, powinienem - powiedział. - Zwłaszcza
teraz. Muszę poczuć piasek pod stopami, zapach
melanżu i czerwi. - Zmrużył oczy. - To może
przywrócić mi pamięć, jak chce Sziena.
Debray zmarszczyła czoło, zastanawiając się nad
tym.
- Sziena powiedziała, że trzeba użyć wszelkich
środków, by przebudzić ghole - rzekła w końcu.
Jej towarzysz obrócił się do niej.
- Najpierw połącz się z Thufirem i poinformuj go o
tym - poradził. - To wbrew przepisom.
Leto podszedł do ciężkich drzwi.
- Muszę tylko przekroczyć ten właz. Nie odejdę
daleko - obiecał. - Czerwie trzymają się pośrodku
ładowni, prawda? - Śmiało uruchomił prosty
mechanizm otwierający drzwi. - Znam te stworzenia.
Thufir mnie zrozumie. On też nie odzyskał jeszcze
wspomnień.
Zanim strażnicy zdołali się porozumieć i go
powstrzymać, Leto wskoczył do ładowni. Piasek
wydawał trzaski jak elektryczność statyczna. Było
ciepło i tak sucho, że paliło go w gardle. Jego nozdrza
wypełnił piekący zapach krzemionki i cynamonu. W
drugim końcu długiej na kilometr ładowni poruszyły się
czerwie i zaczęły sunąć ku niemu.
Już samo to, że stanął na piaszczystej powierzchni,
spowodowało, iż przeniósł się w miejsce, o którym
przeczytał wszystko, co zdołał znaleźć w bibliotece
statku pozaprzestrzennego. Na prawdziwą Arrakis,
która podczas jego długiego pierwszego życia została
przeistoczona z pustyni w ogród. Teraz czuł spiekotę na
skórze. By się uspokoić, wdychał głęboko powietrze
przesycone wonią melanżu.
Nie próbował nawet nie czynić hałasu. Brnął dalej,
zapadając się po kostki w miękkim piasku. Nie zważał
na ostrzegawcze krzyki strażników i coraz bardziej
oddalał się od metalowej ściany. To otoczenie było
najbardziej zbliżonym do otwartej pustyni
środowiskiem, jakie znały te czerwie.
Wspiąwszy się na grzbiet wydmy i sięgnąwszy
wzrokiem po krańce ładowni, Leto wyobraził sobie, jak
wspaniała musiała być niegdyś Diuna. Żałował, że nie
może sobie tego przypomnieć. Wydma, na której stał,
była mała w porównaniu z prawdziwymi, a siedem
karłowatych czerwi w ładowni nie umywało się do ich
osiągających niezwykłe rozmiary przodków.
Widział przed sobą roztrącającego piasek czerwia, za
którym podążały pozostałe. Było tak, jakby wspaniała
bestia wyczuła jego cierpienie i chciała mu pomóc,
mimo iż jego wspomnienia były wciąż zamknięte w
podziemiach osobowości gholi.
Niespodziewanie po policzkach Leto pociekły łzy,
nie ze złości na Garimi, ale z radości i podziwu. Łzy!
Nie był w stanie zatrzymać tego upływu wilgoci. Być
może, jeśli zginie na tym piasku, jego ciało zostanie
wchłonięte przez czerwie i wszelkie obawy i
oczekiwania wobec niego zostaną za nim.
Te czerwie były jego potomkami, każdy miał zarodek
jego poprzedniej świadomości, „jesteśmy tym samym" -
pomyślał Leto. Przyzywał je. Chociaż komórki gholi nie
uwolniły jeszcze wspomnień z kilku tysięcy lat jego
pierwotnego istnienia, również te bestie miały ukryte
wspomnienia.
- Czy o tym śnicie? - zapytał. - Czy ja tam jestem?
Czerwie zatrzymały się sto metrów przed nim i
ponownie, jeden po drugim, zakopały w piasek.
Wyczuwał, że ich obecność nie jest zagrożeniem, lecz...
ochroną. Z n a ł y g o!
Z luku za nim dobiegi znajomy głos. Obejrzawszy
się, zobaczył stojącego na progu gholę Thufira Hawata,
który wołał go po imieniu i wzywał gwałtownymi
ruchami do powrotu w bezpieczne miejsce.
- Leto, uważaj! Nie kuś czerwi. Jesteś moim
przyjacielem, ale jeśli któryś z nich cię połknie, nie
wskoczę mu do gardła, żeby cię zwrócił! - Thufir starał
się obrócić tę sytuację w żart, ale wyglądał na głęboko
zaniepokojonego.
- Chcę tylko trochę pobyć z nimi - odparł Leto.
Czuł ruch pod piaskiem. Nie obawiał się o swoje
życie, ale nie chciał narażać przyjaciela. Owionął go
cynamonowy zapach przyprawy.
- Wyjdź stamtąd! I to zaraz! - krzyknął Thufir, po
czym, zmagając się ze strachem, podszedł bliżej i stanął
parę metrów od Leto. - Samobójstwo przez rzucenie się
czerwiom na pożarcie? - Zerknął na luk za nimi,
wyraźnie się zastanawiając, czy zdąży wyskoczyć, jeśli
będzie trzeba. Jego twarz ściągnęła się z niepokoju.
Widać było, że boi się o siebie i o Leto i walczy z
czymś, co każe mu działać wbrew instynktowi
samozachowawczemu. Mimo to ruszył dalej, jakby
jakaś siła przyciągała go do przyjaciela.
- Thufir, cofnij się - rzekł Leto. - Grozi ci większe
niebezpieczeństwo niż mnie.
Czerwie wiedziały, że w ich królestwie znalazł się
ktoś jeszcze, ale wydawały się bardziej poruszone, niż
spodziewał się intruz. Leto wyczuwał nienawiść,
instynktowną reakcję. Skoczył do Thufira, by go
uratować. Przyjaciel najwyraźniej toczył wewnętrzną
walkę.
Nagle trysnęły w górę gejzery piasku i otoczyły ich
czerwie. Okrągłe, bezokie łby stworzeń zwracały się to
w jedną, to w drugą stronę, szukając czegoś.
- Leto, musimy wyjść! - Hawat złapał chłopca za
rękaw. Miał ochrypły głos. - Chodź!
- Thufir, one nie zrobią mi krzywdy. I czuję... czuję,
jakbym mógł skłonić je do odejścia. Ale są bardzo
zaniepokojone. Czymś... w tobie?
Wyczuwał tutaj coś, czego nie rozumiał.
Jakby na dany znak, czerwie runęły na nich niczym
tarany. Thufir odskoczył od Leto i stracił równowagę na
miękkim piasku. Leto próbował podbiec do niego, ale
między nimi wystrzelił, wzbijając tumany pyłu i piasku,
największy czerw. Inna bestia zawisła nad
sparaliżowanym ze strachu Thufirem z drugiej strony.
Thufir wydał przeraźliwy, rozdzierający krzyk. Jego
głos w niczym nie przypominał głosu przyjaciela,
którego znał Leto. Nie brzmiał nawet jak głos
człowieka.
Czerwie uderzyły na Thufira, ale nie pożarły go.
Największy z nich spadł na niego niczym młot, wbijając
go w piasek, jakby się za coś mścił. Następny uniósł się
i przetoczył po bezwładnym już ciele. Trzeci dokończył
dzieła, miażdżąc zwłoki. A potem trójka czerwi cofnęła
się, jakby była dumna z tego, czego dokonała.
Potykając się i nie zważając na zagrożenie ze strony
bestii, Leto brnął przez piasek ku martwemu
przyjacielowi. Ześliznął się ze skotłowanej wydmy i
opadł na kolana przy zmiażdżonym, częściowo
zakopanym ciele.
- Thufir! - krzyknął z rozpaczą.
Ale nie zobaczył znanej twarzy. Oblicze było blade i
nijakie, włosy bez barwy. Czarne, przypominające
guziki oczy patrzyły martwym wzrokiem w przestrzeń.
Wstrząśnięty Leto zatoczył się do tyłu.
Thufir był maskaradnikiem.
Oto moja maska - wygląda tak jak twoja. Nie
możemy zobaczyć, jak wyglądają nasze
maski, dopóki je nosimy.
- Koło oszustw,
tleilaxański komentarz
W hierarchii statku pozaprzestrzennego zapanowało
poruszenie. Zaskoczenie. Nawet Duncan Idaho nie
potrafił pojąć, jak mogło dojść do czegoś takiego. Od
jak dawna ten maskaradnik ich obserwował?
Sponiewierane, brzydkie zwłoki nie pozostawiały
żadnych wątpliwości.
„Thufir Hawat był maskaradnikiem! Jak to
możliwe?" - myślał Duncan.
Pierwotny mentat i wojownik służył rodowi Atrydów.
Był dobrym i wiernym przyjacielem Duncana, ale nie
można było tego powiedzieć o drugim, fałszywym jego
wcieleniu. Przez całe trzy lata, a może dłużej, odkąd
mieli do czynienia z aktami sabotażu i morderstwami,
Idaho nie wykrył w Thufirze Hawacie maskaradnika.
Tak samo baszar Teg, jego mentor. Ani Bene Gesserit,
ani żaden z nowych gholi. J a k t o b y ł o
m o ż l i w e?
Duncanowi nie dawało spokoju jeszcze gorsze
pytanie, które kładło się na jego myślach cieniem
niczym zaćmienie słońca.
„Znaleźliśmy jednego maskaradnika. A jeśli jest ich
więcej?"
Popatrzył na Szienę, na przybitego Leto II i na dwoje
wstrząśniętych strażników, którzy gapili się na ciało.
- Musimy zachować to w tajemnicy, dopóki nie
sprawdzimy wszystkich innych na statku - powiedział. -
Musimy im się przyglądać, znaleźć jakiś sposób, żeby
ich sprawdzić...
Sziena zgodziła się z nim.
- Jeśli na pokładzie są inni maskaradnicy, musimy
przystąpić do działania, zanim odkryją, co się stało. -
Głosem Bene Gesserit, tonem, który był werbalnym
odpowiednikiem ciosu, powiedziała do strażników: -
N i e m ó w c i e o t y m n i k o m u.
Zastygli w bezruchu. Sziena tymczasem układała już
plany rozpracowania wszystkich pasażerów statku.
Mentacki umysł Duncana pracował pełną parą, kiedy
Idaho usiłował pojąć, co mogłoby się zdarzyć, ale
cisnące się pytania uniemożliwiały znalezienie
logicznego rozwiązania.
Ponad wszystkie wybijało się jedno: „Skąd mamy
wiedzieć, czy podziałają jakiekolwiek badania?" Thufir
przeszedł już przecież, jak wszyscy inni na Itace,
przesłuchanie przez Prawdomówczynię. Nowym
maskaradnikom udawało się jakoś wywinąć nawet tym
czarownicom, które miały zmysł prawdy.
Jeśli w pewnym momencie młodego gholę zastąpił
maskaradnik, to jak mogło do tego dojść tak, że on,
Duncan, niczego nie zauważył? I kiedy to się stało?
Czyżby prawdziwy Thufir natknął się w jakimś
ciemnym korytarzu na ukrywającego się
zmiennokształtnego, który ocalał z samobójczego
uderzenia statku Przewodników w Itakę? Bo jak inaczej
maskaradnik mógłby się dostać na pokład?
Przejmując tożsamość ofiary, maskaradnik
wdrukowywał sobie jej osobowość i pamięć, stając się
jej wierną kopią. A jednak fałszywy Thufir zaryzykował
życie, by wyciągnąć Leto spośród czerwi. Dlaczego? Ile
z Thufira pozostało w tym zmiennokształtnym? Czy w
ogóle istniał kiedykolwiek prawdziwy ghola Thufira?
Po ujawnieniu maskaradnika Duncan poczuł najpierw
ulgę, że w końcu znaleziono sabotażystę i mordercę, ale
po szybkim mentackim przeanalizowaniu sytuacji
uświadomił sobie, że akty sabotażu zdarzały się także
wtedy, kiedy ghola Thufira Hawata miał niepodważalne
alibi. Podczas niektórych tych ataków on sam był przy
nim. Nasuwał się nieodparty wniosek.
„Wśród nas jest więcej maskaradników".
*
Duncan spotkał się z Tegiem w małym
pomieszczeniu o wyłożonych miedzią, zabezpieczonych
przed wszelkimi znanymi urządzeniami podsłuchowymi
ścianach. Subtelne wskazówki świadczyły, że
zaprojektowano je właśnie w tym celu. Czy Dostojne
Matrony korzystały z niego zgodnie z jego
przeznaczeniem? Dla torturowania ofiar czy tylko dla
zabawy?
Teg i Duncan stali na baczność przed Matkami
Wielebnymi Szieną, Garimi i Elyen, które spożyły
ostatnie porcje narkotyku wprowadzającego w trans
prawdy. Wszystkie były uzbrojone i bardzo podejrzliwe.
- Pod różnymi pretekstami odizolowałyśmy od nas
wszystkich pasażerów - powiedziała Sziena. -
Większość z nich myśli, że szukamy brakujących min.
Na razie niewiele osób wie o Thufirze Hawacie.
Pozostali maskaradnicy nie zorientują się, że grozi im
zdemaskowanie.
- Jeszcze niedawno uznałbym, że to zupełnie
absurdalny pomysł - rzekł Duncan i spojrzał na baszara,
a ten kiwnął głową.
- Nigdy nie miałam tak głębokiego wyczucia prawdy
jak teraz - powiedziała Elyen głosem, który zdawał się
dochodzić z oddali.
- Być może przedtem nie zadawałyśmy właściwych
pytań - dorzuciła Garimi, kładąc łokcie na stole.
- A zatem pytajcie - rzekł Teg. - Im wcześniej
oczyścicie nas z podejrzeń, tym szybciej będziemy
mogli się zabrać do usunięcia tego raka. Potrzebny jest
nam zupełnie inny test.
Normalnie wyszkolona Bene Gesserit odkryłaby
podstęp po jednym, najwyżej dwóch pytaniach, ale to
niezwykłe przesłuchanie trwało godzinę. Skoro
tworzyły kadrę zaufanych sprzymierzeńców, Sziena i jej
siostry musiały działać dokładnie. I spisać się lepiej niż
poprzednio. Trzy Matki Wielebne czekały na
najmniejszy unik z ich strony. Ani Duncan, ani Teg nie
wykonali jednak żadnego.
- Wierzymy wam - powiedziała w końcu Garimi. -
Chyba że dacie nam powód, byśmy zmieniły zdanie.
Sziena skinęła głową.
- Na razie przyjmujemy, że jesteście tym, kim
mówicie - powiedziała.
- A Duncan i ja przyjmujemy, że wy jesteście tymi,
za które się podajecie - rzekł z gorzkim rozbawieniem
Teg. - N a r a z i e.
- Maskaradnicy są mistrzami mimikry - ciągnęła
Sziena. - Mogą zmieniać wygląd, ale nie mogą zmienić
swojego DNA. Teraz, kiedy mamy komórki tego, który
udawał Hawata, lekarki Akademii Suka powinny być w
stanie opracować rzetelny test.
- Też tak uważamy - powiedział Teg.
Po stracie swojego protegowanego baszar wydawał
się poruszony do głębi. Niczego nie brał już za to, czym
się na pierwszy rzut oka wydawało.
- Jest oczywiste, że Hawat urodził się jako
maskaradnik, a nasz tleilaxański mistrz starannie nim
manipulował - orzekła Garimi z zastygłą w gniewnym
grymasie twarzą. - Kto zna maskaradników lepiej niż
stary Scytale? Wiemy, że miał ich komórki w kapsułce
zeroentropijnej. Jeśli ten scenariusz jest prawdziwy, to
ta intryga rozwija się już prawie osiemnaście lat.
- Maskaradnik potrafiłby naśladować ludzkie dziecko
od samego początku - podjęła Sziena. - Rozwijając się,
przybrał kształt młodego wojownika i mentata rodu
Atrydów znany z archiwalnych zapisów. Skoro nikt z
obecnych tutaj - nawet ty, Duncan - nie pamięta, jak
wyglądał Hawat w młodości, przebranie to nie musiało
być doskonałe.
Duncan wiedział, że Sziena ma rację. W swoim
pierwszym życiu, kiedy uciekł przed Harkonnenami na
Kaladan, Thufir Hawat był już zaprawionym w bojach
weteranem. Duncan pamiętał swoją pierwszą rozmowę
z nim. Był wówczas stajennym w kaladańskim zamku i
doglądał saluskich byków, z którymi lubił walczyć
podczas wspaniałych widowisk Stary Książę Paulus.
Ktoś podał bykom coś, co wprawiło je w szał, i młody
Duncan próbował wszcząć alarm, ale nikt mu nie
wierzył. Kiedy Paulus wykrwawił się na arenie, sam
Hawat prowadził śledztwo. Postawił Idaho przed sądem,
gdyż były dowody wskazujące na to, że jest szpiegiem
Harkonnenów...
A teraz ten Thufir okazał się maskaradnikiem!
Duncan wciąż nie mógł się pogodzić z
niezaprzeczalnymi faktami.
- Zatem wszystkie urodzone na statku ghole mogą
być maskaradnikami - powiedział. - Proponuję, żebyście
wezwały Scytale’a. Teraz on jest naszym głównym
podejrzanym.
- Albo - rzekł z naciskiem Teg - najlepszym
sprzymierzeńcem. Jak stwierdziła Garimi, kto zna
maskaradników lepiej niż on?
Kiedy tleilaxańskiego mistrza sprowadzono do
pomieszczenia o miedzianych ścianach, Duncan i Teg
usiedli po drugiej stronie stołu. Była to część
dochodzenia, które miało udaremnić spisek
maskaradników. Scytale wydawał się przestraszony i
niespokojny. Ghola Tleilaxanina miał piętnaście lat, ale
nie wyglądał na chłopca. Szczupła twarz, ostre zęby i
szara skóra czyniły z niego idealnego podejrzanego,
lecz Duncan zdawał sobie sprawę, że jest to tylko
instynktowne odczucie, opierające się na zadawnionych
przesądach.
Gdy Scytale usiadł, wystąpiła Elyen. Wyglądała na
najsurowszą z nich wszystkich.
- Co zrobiłeś, Tleilaxaninie? - zapytała. - Jaki masz
plan? Jak próbowałeś nas zdradzić? - Użyła ostrza
Głosu, co wystarczyło, by Scytale drgnął.
- Nic nie zrobiłem.
- Ty i twój genetyczny poprzednik wiedzieliście, co
hodujecie w kadziach aksolotlowych. Zbadałyśmy
komórki, zanim pozwoliłyśmy ci ich stworzyć, ale jakoś
zwiodłeś nas z Thufirem Hawatem! - Pokazały mu
obrazy martwego maskaradnika.
Duncan widział, że Tleilaxanin jest autentycznie
zaskoczony.
- Czy wszystkie ghole są podobnie skażone? -
zapytała Sziena.
- Żaden z nich nie jest skażony - odparł Scytale. -
Chyba że w jakiś sposób zastąpiono go p o wyjęciu z
kadzi.
Elyen zwęziła oczy.
- Mówi prawdę - powiedziała. - Nie widzę żadnych
symptomów kłamstwa.
Sziena i Garimi spojrzały na siebie i jednocześnie
skinęły głowami.
- Chyba że sam jest maskaradnikiem - powiedziała
Sziena.
- Niemożliwe, żeby nim był, skoro i tak niewielu z
nas mu ufa - zauważył Duncan. - Maskaradnik
wybrałby raczej kogoś, kto nie wzbudza podejrzeń.
- Kogoś takiego jak Thufir Hawat - rzekł Teg.
Młody Scytale wyglądał na bardzo poruszonego.
- Tych nowych maskaradników sprowadzono z
Rozproszenia - powiedział. - Utraceni Tleilaxanie
zmodyfikowali ich w jakiś niezrozumiały dla nas
sposób. Z wielką przykrością przekonałem się, że nawet
ja nie potrafię ich wykryć. Wierzcie mi, nigdy nie
podejrzewałem Hawata.
- No to jak maskaradnik dostał się na statek, jeśli nie
rozwinął się z komórek pomieszczonych w twojej
kapsułce zeroentropijnej? - zapytała Sziena.
- Mógł udawać kogoś z nas już w chwili, kiedy
opuściliśmy Kapitularz - rzekł Duncan. - Na ile
dokładnie sprawdziłyście te sto pięćdziesiąt osób, które
z nami uciekły?
- Ale dlaczego miałby czekać ponad dwadzieścia lat,
żeby zaatakować? - powiedział Teg, potrząsając głową.
- To nie ma sensu.
- Może był to uśpiony agent - zasugerowała Sziena. -
A może długo ukrywał się w skórze kogoś innego i
dopiero niedawno wcielił się w Thufira?
- Tak, szukajcie kozła ofiarnego - rzekł gorzko
Scytale, osuwając się na fotel. - Najlepiej Tleilaxanina.
- W ramach środków ostrożności - powiedziała
Sziena z ogniem w oczach - zamknęłam wszystkie
ghole w osobnych pomieszczeniach, gdzie nie wyrządzą
żadnej szkody, jeśli któryś z nich jest maskaradnikiem.
Kazałam już naszym lekarkom Akademii Suka pobrać
od nich próbki krwi. Nie uciekną.
Duncan zastanawiał się, czy jej gwałtowność nie
świadczy o tym, że to ona jest maskaradnikiem.
Przypatrywał jej się podejrzliwie spod zmrużonych
powiek. Będzie musiał bacznie obserwować wszystkich,
cały czas.
Garimi popatrzyła po ich małej, zaufanej grupie.
- Ja albo ktoś inny wybrany przez nas zostanie na
mostku i będzie monitorował statek, a wszystkich
pozostałych należy zgromadzić w głównej sali.
Dopilnujcie każdego, nawet dzieci. Zamknijcie drzwi i
wszystkich sprawdźcie. Jednego po drugim. Poznajcie
prawdę.
- Jakich rozstrzygających testów możemy użyć? -
zapytał Teg. - Jakiemu badaniu poddać każdego z nas?
- Sądzę, że mogę opracować wiarygodną metodę -
pisnął Scytale. - Wykorzystam próbkę tkanki
maskaradnika, który wcielił się w Hawata, i przygotuję
materiał porównawczy. Są pewne... techniki, które
mogę zastosować. Ten jest jednym z nowych, których
sprowadzili Utraceni Tleilaxanie, i różni się od dawnych
maskaradników. Ale mając tę próbkę...
- A dlaczego mielibyśmy ci ufać? - zapytała Garimi. -
Nie stwierdziliśmy jeszcze, że ty sam jesteś czysty.
- Komuś musicie zaufać - powiedział Scytale z
żałosną miną.
- Czyżby?
- Podczas tych przygotowań zgodziłbym się
pozostawać pod obserwacją waszych ekspertów.
Duncan zerknął na tleilaxańskiego mistrza.
- Propozycja Scytale'a jest dobra - ocenił.
- Mogę też przedstawić inne rozwiązanie - rzekł
Tleilaxanin. - Kiedy maskaradnicy na Tleilaxie i innych
naszych światach zdradzili moich towarzyszy, niektórzy
z nas, mistrzów, przygotowali odwet. Stworzyliśmy
toksynę, wybiórczo działającą truciznę, która jest
zabójcza tylko dla zmiennokształtnych. Jeśli dacie mi
dostęp do laboratorium, mogę ją wyprodukować i
rozprowadzić w postaci gazu.
- W jakim celu? - zapytał Teg, lecz potem na jego
twarzy pojawił się wyraz zrozumienia. - A, żeby
wpuścić ją do systemów wentylacyjnych Itaki.
Zabilibyśmy wszystkich maskaradników, którzy
pozostają wśród nas.
- Trzeba by było ogromnych ilości, żeby wypełnić
statek - rzekł Duncan, przeprowadzając mentackie
obliczenia, by oszacować, jakie stężenie gazu okazałoby
się zabójcze dla zmiennokształtnych, oraz ocenić
prawdopodobieństwo zmniejszenia sprawności załogi.
Garimi nie mogła uwierzyć własnym uszom.
- Sugerujecie, byśmy pozwolili temu
T l e i l a x a n i n o w i rozprzestrzenić w statku jakiś
nieznany gaz? - obruszyła się. - Przecież to oni
stworzyli maskaradników!
- Wy, czarownice, nie myślicie - powiedział Scytale
drwiąco. - Nie widzicie, że mnie samemu grozi
poważne niebezpieczeństwo? To są nowi maskaradnicy,
sprowadzeni skądś przez Utraconych Tleilaxan, naszych
wyrodnych braci, którzy sprzymierzyli się z Dostojnymi
Matronami, by zniszczyć wszystkich starych mistrzów,
takich jak ja. Pomyślcie! Jeśli na Itace są inni
maskaradnicy, to nikt nie jest bardziej zagrożony niż ja.
Nie rozumiecie tego?
- Gaz Scytale'a musi być ostatecznym rozwiązaniem -
stwierdził Duncan.
Sziena rozejrzała się.
- Pozwolę mu rozpocząć prace nad tą toksyną -
powiedziała - ale wolałabym, żebyśmy bezpośrednio
zidentyfikowali wszelkich maskaradników.
- I przesłuchali ich - dodała Garimi.
- Myślicie, że uda się wam przepytać maskaradnika?
- Scytale roześmiał się.
- Nie lekceważ Bene Gesserit.
Sziena skinęła głową.
- Dopóki nie zlikwidujemy wszelkich wtyczek,
dopóki nie uzyskamy pewności, że nie ma wśród nas
innych maskaradników, możemy się zabezpieczyć
tylko, trzymając się w dostatecznie dużych grupach,
których zmiennokształtni nie będą mogli
niepostrzeżenie zaatakować.
- A jeśli większość z nas jest już maskaradnikami? -
zapytał Teg.
- To jesteśmy zgubieni.
*
Sprawdzono wszystkie młode ghole; pierwszy
badaniu poddał się Leto II. Kiedy czerwie rzuciły się na
Thufira Hawata, wyczuwszy jakoś obcego, Leto
wydawał się autentycznie wstrząśnięty. Kamery
pokazywały, jak patrzy z niedowierzaniem na
zmiażdżone ciało, które powróciło do nijakiego stanu
maskaradnika. Ale Thufir wystawił się na
niebezpieczeństwo, dobrowolnie idąc do Leto, mimo że
nie musiał tego robić. Dlaczego maskaradnik miałby
ryzykować życie, jeśli kopia nie była tak wierna, że
nawet przyjaźń okazała się rzeczywista?
Leto, ghola Tyrana, był pod wieloma względami
niezwykły. Ale nie był maskaradnikiem. Wykazała to
analiza genetyczna przeprowadzona przez Scytale'a.
Nieskalani okazali się też Paul Atryda, Chani, Jessika
i trzyletnia Alia, którą zaintrygowały igły i próbki.
Mimo towarzyszącej mu stale podejrzliwości również
Wellington Yueh był tym, za kogo się podawał.
Gdy Scytale zakończył badania krwi i komórek,
Sziena nadal nie była zadowolona.
- Teraz możemy chociaż ufać młodym gholom -
powiedziała. - Znaczy to tylko tyle, że pozostali
maskaradnicy, jeśli są tu jeszcze jacyś, muszą się
ukrywać wśród reszty.
- Wobec tego sprawdzimy resztę - powiedziała
Garimi. - Albo użyjemy gazu Scytale'a. Osobiście
poddam się każdej możliwej kontroli, ile razy będzie
trzeba, i proponuję, żebyśmy wszyscy tak zrobili.
- Ten test jest bardzo pracochłonny. - Scytale
podniósł w popłochu małe ręce. - Muszę przygotować
płytki dla wszystkich pasażerów, a to zajmie mnóstwo
czasu.
- Zatem poczekamy - oświadczyła Sziena. -
Niezrobienie tego byłoby lekkomyślnością.
Dlaczego tak nas fascynuje zniszczenie? Czy
widząc straszliwą tragedię, myślimy, że
jesteśmy sprytni, bo nam udało jej się
uniknąć? Czy też fascynacja wynika ze
strachu, bo wiemy, że możemy być następni?
- Matka Przełożona Odrade,
Dokumentacja skutków
Murbella i Janess - matka i córka, Matka Dowodząca
i naczelna baszarka - krążyły po orbicie wokół martwej
Richese. Znajdowały się na statku obserwacyjnym.
Zespoły inżynierów, którzy wciąż obawiali się zarazy,
leciały osobno. Chociaż epidemia wygasła, Ixanie nie
chcieli przebywać w zamkniętym pomieszczeniu z
Murbellą i Janess, które miały kontakt z zarażonymi na
Kapitularzu.
Niemniej jednak, same w małej jednostce, kobiety
miały doskonały widok na poligon doświadczalny.
Przed ponad piętnastoma laty statki zbuntowanych
Dostojnych Matron z Tleilaxa zbombardowały Richese,
nie tylko zabijając całą ludność planety, ale też niszcząc
zakłady zbrojeniowe i w połowie zbudowaną flotę,
która miała zostać dostarczona nowemu zgromadzeniu
żeńskiemu. Teraz na planecie nie było życia, ale dzięki
temu Richese idealnie nadawała się do
zademonstrowania nowych unicestwiaczy
skonstruowanych przez Ixan.
Murbella włączyła komlinię i nawiązała kontakt z
czterema towarzyszącymi im statkami ixańskimi.
- Robicie to z prawdziwą przyjemnością, nieprawdaż,
główny wytwórco? - powiedziała.
Widoczny na ekranie Shayama Sen uniósł brwi i
poderwał głowę we wspaniałym pokazie niewinności.
- Testujemy broń, którą u nas zamówiłyście, Matko
Dowodząca - rzekł. - Poprosiłaś o pokaz, zamiast
uwierzyć nam na słowo. Musimy dowieść, że nasza
technologia funkcjonuje tak, jak ją reklamowaliśmy.
- A rywalizacja między Ixem a Richese nie miała nic
wspólnego z wyborem celu? - Murbella z trudem
panowała nad sarkazmem.
- Richese jest już tylko przypisem do historii, Matko
Dowodząca. Jeśli Ixanie odczuwali jakąś satysfakcję z
nieszczęsnego losu naszych rywali, to minęła ona
dawno temu. - Po chwili dodał: - Przyznajemy jednak,
że dostrzegamy w tym ironię.
Od ostatniego spotkania z nią nad Kapitularzem w
głównym wytwórcy zaszła subtelna zmiana. Kiedy
niedawno wrócił, by dostarczyć jej pełne dane na temat
prób z unicestwiaczami, które przeprowadzili na Ixie,
wydawał się zaskoczony, a nawet zakłopotany.
Postępując zgodnie z jej sugestią, poddał wszystkich
swoich ludzi badaniom komórek, te zaś ujawniły
dwudziestu dwóch maskaradników pracujących w
kluczowych zakładach.
Murbella chciałaby ich przesłuchać, może nawet
poddać działaniu ixahskiej sondy T, ale ci
maskaradnicy, których natychmiast nie zabito, sami
odebrali sobie życie, wykorzystując jakiś
maszynopodobny obwód w mózgu. Stracona okazja
rozzłościła ją, ale wątpiła, by siostry dowiedziały się
czegokolwiek od zmiennokształtnych. Mimo to cieszyła
się, że umieściła na Ixie osiem zaufanych inspektorek,
które miały od tej pory obserwować procesy
przemysłowe.
- Harmonogram dostaw jest napięty, Matko
Dowodząca, jak tego żądałaś - powiedział Sen. -
Uzbrajamy statki z Węzła najszybciej, jak to możliwe.
Kiedy zobaczysz zakończony pomyślnie test tych
czterech unicestwiaczy, nie będziesz mogła zaprzeczyć,
że nasza technologia jest niezawodna.
- Szkoda marnować tak niszczycielską broń na cel,
który nie służy prawdziwemu wrogowi - rzekła Janess -
ale potrzebujemy dowodu.
Obie przejrzały filmy z prób, ale mogły one
przedstawiać symulacje.
- Chcę to zobaczyć na własne oczy - oświadczyła
Murbella. - Potem rzucimy wszystko do obrony przed
maszynami.
- Uwalniamy ładunki - przekazał przez komlinię
jeden z ixańskich pilotów. - Proszę bardzo, obserwujcie.
Czwórka ixańskich statków wypluła cztery świetliste
kule, które poleciały niczym wirujące ogniste koła na
spękaną powierzchnię planety. Podczas opadania drżały
i rozszerzały się, wyrzucając fale płomieni, które
zamiast przygasać, przybierały na sile.
Atmosfera Richese była już spalona, a lasy i miasta
zrównane z ziemią w pierwszej reakcji łańcuchowej.
Mimo to dla zmodyfikowanej przez Ixan broni zostało
dość paliwa, by zamienić znowu ten świat w kulę ognia.
Murbella przyglądała się w milczeniu budzącej grozę
szybkości, z jaką poruszało się czoło pożaru. Patrzyła
bez mrugnięcia, aż poczuła suchość w oczach. Planeta
płonęła jak rozżarzone przez wiatr węgle. Na
kontynentach pojawiły się pęknięcia, w których
buzowały pomarańczowe płomienie.
- Jeśli poślemy takie pociski na flotę myślących
maszyn, spowodują niewyobrażalne spustoszenie -
powiedziała w końcu do córki, nie dbając o to, że
komlinia jest włączona i mogą ją słyszeć Ixanie.
- Faktycznie, możemy mieć pewną szansę - zgodziła
się z nią Janess.
- Sądzisz, Matko Dowodząca, że myślące maszyny
będą do tego stopnia głupie, by lecieć tak zwartą grupą,
że wystarczy jeden pocisk? - wtrącił się Shayama Sen
przez głośniki.
- Wiemy bardzo dużo o planach bitew wroga i o tym,
w jaki sposób posuwa się jego flota. Nie używają
silników zaginających przestrzeń, przemieszczają się
więc metodycznie od celu do celu, krok po kroku.
Myślące maszyny sprawiają niewiele niespodzianek. -
Murbella spojrzała na córkę, potem zaś ponownie na
płonącą planetę, zanim rzuciła Ixanom rozkazy. -
Dobrze, nie ma potrzeby trwonić więcej unicestwiaczy.
Kiedy ciśniemy je w końcu na statki wroga, będzie to
dla mnie wystarczający pokaz. Chcę, żeby na każdej
naszej nowej jednostce umieszczono co najmniej
dziesięć unicestwiaczy. Bezzwłocznie! I tak już
czekałyśmy wystarczająco długo.
- Będzie, jak sobie życzysz, Matko Dowodząca -
powiedział Sen.
Murbella przygryzła dolną wargę, patrząc na płonącą
wciąż Richese. Taka chęć współpracy i rezygnacja z
dodatkowej zapłaty zupełnie nie pasowały do głównego
wytwórcy. Być może widząc zniszczone już niezliczone
światy, Ixanie zrozumieli wreszcie, kto jest ich
prawdziwym wrogiem.
Bez względu na to, czy je widzimy, czy nie,
wszędzie zarzucone są sieci, które otaczają
nas jako jednostki i jako zbiorowość. Czasami
trzeba je ignorować dla zachowania zdrowia
psychicznego.
- dziennik pokładowy,
wpis Duncana Idaho
Maskaradnicy na Itace.
Siedząc w swojej kabinie z małą Alią i
dwunastoletnim Leto, Jessika znowu - po tylu wiekach -
czuła się jak matka. Cała trójka miała wspólną
przeszłość, a w ich żyłach płynęła ta sama krew, ale nie
mieli ani tej samej wiedzy, ani wspólnych wspomnień.
Jeszcze nie. Jessice wydawało się, że są tylko aktorami
uczącymi się na pamięć tekstu i odgrywającymi role, w
których ich obsadzono, starającymi się być osobami,
które chciano w nich widzieć. Miała ciało
siedemnastolatki, lecz czuła się dużo starsza, kiedy
pocieszała młodszą dwójkę.
- Kto to jest maskaradnik? - zapytała trzyletnia Alia,
bawiąc się ostrym nożem, który nosiła u boku. Odkąd
zaczęła chodzić, przejawiała fascynację bronią i często,
zamiast bawić się zabawkami bardziej odpowiednimi
dla dziewczynki w jej wieku, prosiła, by pozwolono jej
ćwiczyć władanie nią. - Nadlatują, żeby nas złapać?
- Oni są już na statku - powiedział Leto. Był nadał
wstrząśnięty tym, co się stało. Nie mógł uwierzyć, że
Thufir był maskaradnikiem, a on o tym nie wiedział. -
Dlatego wszystkich nas przebadano.
- Nie znaleziono jeszcze innych - rzekła Jessika.
Wydobyto ją z kadzi aksolotlowej w tym samym roku
co Thufira. Wychowywała się w żłobku razem z gholą
wojownika i mentata i nigdy nie zauważyła zmiany jego
osobowości. Nie wydawało się możliwe, by Thufir był
od samego początku maskaradnikiem.
Prawdziwy Hawat, mistrz asasynów i były mistrz
uzbrojenia rodu Atrydów, był - podobnie jak baszar
Miles Teg - weteranem wielu zwycięskich kampanii i
służył trzem pokoleniom Atrydów. Nic dziwnego, że
Sziena i pozostałe Bene Gesserit uważały go za cennego
sprzymierzeńca. Właśnie dlatego chciały sprowadzić go
z powrotem. I było już oczywiste, dlaczego
wyzwalający wspomnienia kryzys w jego przypadku nie
doprowadził do przełomu.
Teraz - jeśli nie znajdzie się czystych komórek, z
których można by wyhodować nowego gholę -
pasażerowie Itaki nigdy nie będą mogli skorzystać z
mentackich i taktycznych umiejętności Hawata. Prawdę
mówiąc, Jessika uświadomiła sobie, że choć minęło już
tyle czasu, program tworzenia gholi przyniósł im
niewiele pożytku. Tylko Yuemu, Stilgarowi i Lietowi-
Kynesowi przywrócono wspomnienia z ich poprzednich
istnień, ale dwaj ostatni opuścili ich, a Yueh, mimo iż
utalentowany lekarz Akademii Suka, nie był
szczególnie cennym nabytkiem.
„Zabił mojego księcia Leto - pomyślała. - Ponownie".
Wobec zagrożenia ze strony maskaradników,
zaginięcia min i różnych aktów sabotażu potrzebowali
bardzo gholi i ich dawnych umiejętności. Pozostałe
nieprzebudzone ghole muszą mieć szczególne
zdolności. Jessika wiedziała, że ich wszystkich
sprowadzono z jakiegoś powodu. Paul, Chani i ona byli
w odpowiednim wieku, nawet Leto II powinien mieć
dość lat. Stopniowe, ostrożne kroki już nie wystarczały.
Westchnęła. Jeśli nie teraz, to kiedy ich umiejętności
mogą się przydać?
„Muszę odzyskać wspomnienia!" - pomyślała.
Gdyby dano jej szansę, mogłaby zaoferować tak dużo
dla wspólnego dobra pasażerów statku. Bez wspomnień
ze swego pierwotnego życia czuła się jak pusta skorupa.
Wstała tak szybko, że aż przestraszyła Alię i Leto.
- Powinniście wrócić do swoich pokojów -
powiedziała. Jej szorstki głos nie pozostawiał
wątpliwości, że nie dopuszcza żadnej dyskusji. - Muszę
zrobić coś ważnego. Te Bene Gesserit są tchórzami,
chociaż nie zdają sobie z tego sprawy. Dłużej nie może
tak być.
Z jednej strony Sziena była zuchwała i popędliwa, z
drugiej nadmiernie ostrożna. Jessika znała jednak
kogoś, kto nie cofnie się przed zadaniem jej bólu.
- Z kim chcesz się zobaczyć? - zapytał Leto.
- Z Garimi.
*
Matka Wielebna przyjrzała jej się z kamienną twarzą,
po czym się uśmiechnęła.
- Dlaczego miałabym to zrobić? - zapytała. -
Zwariowałaś?
- Po prostu podchodzę do tego pragmatycznie.
- Masz pojęcie, jak bardzo będzie to boleć?
- Jestem na to przygotowana. - Jessika spojrzała na
czarne, kręcone włosy Garimi, na jej płaską,
nieatrakcyjną twarz. W przeciwieństwie do niej była
ideałem klasycznego piękna i w zamysłach Bene
Gesserit miała odgrywać rolę kusicielki, matki, której
cechy będą odtwarzane przez wieki po jej śmierci. - I
wiem, naczelna opiekunko, że jeśli ktoś może zadać ten
ból, to tym kimś jesteś ty.
Garimi wydawała się rozdarta między rozbawieniem
a niepokojem.
- Wyobrażałam sobie niezliczone sposoby wbicia ci
noża, Jessiko - powiedziała. - Często zastanawiałam się
nad tym, ile szkód wyrządziły staremu zgromadzeniu
żeńskiemu twoje działania. Przekreśliłaś cały nasz
program Kwisatz Haderach, stworzyłaś potwora, nad
którym nie miałyśmy kontroli. Po Paulu, który był
bezpośrednią konsekwencją twojego nieposłuszeństwa,
cierpiałyśmy tysiące lat pod rządami Tyrana. Z jakiego
powodu miałabym chcieć cię przebudzić? Zdradziłaś
nas.
- To ty tak twierdzisz. - Słowa Garimi raniły ją jak
ciskane kamienie. Ta kobieta od lat dręczyła zarówno
ją, jak i biednego Leto. Jessika znała te oskarżenia i
zdawała sobie sprawę, jak postrzega ją konserwatywna
frakcja Bene Gesserit, ale nigdy nie doświadczyła
wstrząsającej głębi nienawiści i złości, jaką okazywała
jej teraz przywódczyni twardogłowych. - Twoje słowa
dużo mówią, Garimi. S t a r e zgromadzenie żeńskie.
Gdzie jesteś myślami? Żyjemy już w przyszłości.
- To nie zaprzecza temu, że spowodowałaś straszne
cierpienia.
- Cały czas upierasz się, że powinnam mieć poczucie
winy. Ale jak mogę czuć się winna, skoro nie
pamiętam? Jesteś zadowolona, że robisz ze mnie kozła
ofiarnego, chłopca do bicia za całe zło z przeszłości?
Sziena chce powrotu moich wspomnień, żebym mogła
nam wszystkim pomóc. Ale ty, Garimi, również
powinnaś pragnąć mnie obudzić. Przyznaj, przychodzi
ci do głowy lepsza kara niż zalanie mnie
wspomnieniami o tych wszystkich niewybaczalnych
krzywdach, które - jak mówisz - wyrządziłam
zgromadzeniu? Obudź mnie! Spraw, bym sama to
zobaczyła!
Garimi wyciągnęła rękę i chwyciła ją za nadgarstek.
Jessika chciała się instynktownie wyrwać, ale nie udało
jej się. Spojrzenie naczelnej opiekunki stwardniało.
- Połączę się z tobą - oznajmiła. - Przekażę ci
wszystkie moje myśli i wspomnienia, żebyś
w i e d z i a ł a. - Przysunęła się bliżej. - Wrzucę do
twojego mózgu istnienia tych setek pokoleń, które
przyszły na świat po popełnionej przez ciebie zbrodni,
żebyś mogła zobaczyć pełen obraz i konsekwencje tego,
co zrobiłaś. - Przyciągnęła do siebie Jessikę.
- To niemożliwe. - Dziewczyna próbowała się cofnąć.
- Tylko Matki Wielebne mogą się połączyć.
Wzrok Garimi był twardy jak stal.
- A ty jesteś Matką Wielebną... albo nią byłaś.
Dlatego żyje ona w tobie. - Ujęła Jessikę za potylicę,
chwyciła ją za brązowe włosy i przyłożyła czoło do jej
czoła. - Potrafię tego dokonać. Jestem wystarczająco
silna. Jak myślisz, dlaczego to robię? Może żal będzie
tak głęboki, że cię sparaliżuje!
Jessika szarpała się.
- Albo... uczyni... mnie... silniejszą.
Owszem, chciała odzyskać wspomnienia, ale nie
zamierzała przyjmować również wszystkich
doświadczeń Garimi ani tych licznych przodkiń, które
cierpiały prześladowania za rządów Boga Imperatora
Diuny, jej wnuka. Wszystkich tych, które przetrwały
Czasy Głodu, zmagając się z uzależnieniem od
niedostępnego już melanżu. Okropieństwa, które
przeżyły te pokolenia, zostawiły głębokie blizny w
ludzkiej psychice.
Jessika w ogóle tego nie chciała.
„Garimi upiera się, że ja to spowodowałam" -
pomyślała.
Poczuła, że coś wdziera się do jej głowy, i stawiła
temu opór, ale Garimi była silniejsza. Połączyła się z
nią i zalewała strumieniem Innych Wspomnień, które
waliły od wewnątrz w jej czaszkę z taką siłą, że miała
wrażenie, iż rozłupią kości i wydostaną się. Zapadła w
ciemność, usłyszała trzask i pomyślała, że Garimi chyba
zwyciężyła...
*
Wstrząśnięta Jessika - p r a w d z i w a Jessika,
konkubina księcia Leto Atrydy, Matka Wielebna Bene
Gesserit - rozejrzała się ze zdziwieniem, jakiego nigdy
sobie nawet nie wyobrażała. Widziała tylko ściany
statku pozaprzestrzennego, ale wspominała, jak dobre
miała życie z księciem i ich synem, Paulem. Pamiętała
błękitne niebo Kaladanu i wspaniałe wschody słońca na
Arrakis.
W końcu pokonała jednak Garimi. Zataczając się od
ogromu przepełniającej ją wiedzy, wyszła z kabiny
rozzłoszczonej naczelnej opiekunki. Ten zalew
wspomnień miał zalety i wady, ponieważ wprawdzie
przypomniała sobie ukochanego księcia, ale nie było go
przy niej.
Przez tę nagłą, spowodowaną jego brakiem pustkę
czuła się, jakby się zapadała w bezdenną przepaść.
„Leto, mój Leto! - myślała. - Dlaczego siostry nie
sprowadziły cię z powrotem w tym samym czasie, co
mnie, jak Paula i Chani? A ciebie, Yueh, niech piekło
pochłonie za to, że odebrałeś mi go dwa razy!"
Czuła się bardzo samotna, w sercu miała pustkę, a w
głowie tylko wspomnienia i wiedzę o przeszłości. Była
zdecydowana znaleźć jakiś sposób, by ponownie stać
się użyteczną dla sióstr.
Wróciwszy do swojej kabiny, zastała tam czekającą
na nią Alię. Dziewczynka, obdarzona przenikliwą,
ponad wiek rozwiniętą inteligencją, przyjrzała jej się
spokojnie.
- Mamo, powiedziałam doktorowi Yuemu, że
odzyskasz wspomnienia. Teraz boi się ciebie jeszcze
bardziej. Mogłabyś zabić go wzrokiem. Pobiegłam za
nim i kopnęłam go za to, co ci zrobił.
Jessika przemogła nienawiść do Yuego, która
automatycznie ogarnęła ją na dźwięk jego nazwiska.
Nienawiść do starego Yuego.
- Nie wolno ci tego robić - rzekła. - Zwłaszcza teraz.
Zdrajca słusznie obawiał się powrotu jej wspomnień,
chociaż już wcześniej wiedziała przecież o jego
zbrodniach i przebaczyła mu.
„Ale zrobiłam to w głowie, nie w sercu" - pomyślała.
Odzyskane wspomnienia i emocje wbiły ten sztylet
jeszcze głębiej.
Pod wpływem nagłej fali uczuć przygarnęła Alię i
mocno objęła. Potem po raz pierwszy w swym nowym
wcieleniu spojrzała na nią jak na córkę.
- Znowu jestem twoją matką - powiedziała.
Zanim będzie można użyć testu, trzeba go
dobrze określić. Jakie parametry ma badać? Z
jaką dokładnością? Nazbyt często bowiem
zdarza się, że test służy jedynie analizowaniu
samej testującej.
- Podręcznik akolitek Bene Gesserit
Śmierci maskaradnika Hawata nie będzie można
długo utrzymać w tajemnicy. Policzono więc i
zamknięto pasażerów Itaki, po czym Sziena z kadrą
sprawdzonych już osób sporządziła ich rejestr,
utworzyła zespoły, które miały zadbać o
bezpieczeństwo, a następnie poprowadziła wszystkich
do głównej sali zebrań. Gdyby zaistniała taka potrzeba i
gdyby zgromadzono tam dość żywności, w ogromnym
pomieszczeniu mogłyby przebywać wiele dni setki
osób. Na mostku nawigacyjnym pozostała tylko Garimi,
by śledzić wskazania przyrządów i pilnować kursu.
Jako że wszystkich pasażerów - a przynajmniej
wszystkich, o których w i e d z i a n o - zamknięto w
sali zebrań, było bardzo prawdopodobne, że zostali tam
uwięzieni ukryci zdrajcy. Dzięki drobiazgowemu
badaniu w ciągu kilku dni zostaną wyłapani wszyscy
maskaradnicy, jeśli jacyś jeszcze tam są.
Młodsze dzieci, które urodziły się podczas podróży,
najwyraźniej początkowo myślały, że to jakaś zabawa,
wkrótce jednak zaczęły się nudzić i niecierpliwić,
natomiast dorośli zrobili się niespokojni i podejrzliwi i
zastanawiali się, dlaczego tylko garstce z nich
pozwolono wchodzić i wychodzić z tajemniczymi
zadaniami. I dlaczego jednym z zaufanych jest ten
wstrętny, drobny Tleilaxanin. Wielu pasażerów Itaki
nadal odnosiło się do Scytale'a z nieskrywaną odrazą,
ale on przywykł do takiego traktowania. Tleilaxanami
zawsze gardzono i nigdy im nie ufano. I kogo należało
teraz winić za to, co się stało?
Poprzedniego dnia, pracując jak szalony, sporządził z
lekarkami Akademii Suka dość zestawów do analizy, by
przeprowadzić genetyczne porównanie każdego
nieprzebadanego jeszcze pasażera. Na wszelki wypadek
wyprodukował też wiele pojemników działającego tylko
na zmiennokształtnych trującego gazu, ale Sziena nie
była jeszcze gotowa wyrazić zgody na taki ryzykowny
eksperyment. Nie mieli do niego pełnego zaufania i
trzymali gaz pod ścisłym nadzorem.
On również nie ufał im całkowicie. Był w końcu
mistrzem tleilaxańskim, być może ostatnim żyjącym.
Przygotował w tajemnicy bardziej zaskakujący,
niezawodny test, doskonale wiedząc, co robi. Nikomu
nie pisnął o tym nawet słowem.
Kiedy wszystko było gotowe, usiadł w pierwszym
rzędzie, by obserwować ważny - jak się spodziewał -
proces ujawniania prawdziwej tożsamości
zgromadzonych. Przyglądał się niespokojnym Bene
Gesserit, lekarkom Akademii Suka, archiwariuszkom i
cenzorkom. Na widowni widział Tega, który zajął
miejsce obok rabbiego i dwóch Bene Gesserit. Młode
ghole siedziały kilka rzędów dalej; każde z tych dzieci
okazało się już nieskażone. Przy jednym z zamkniętych
wyjść czekał Duncan Idaho, przy pozostałych pełnili
straż męscy pracownicy Bene Gesserit.
Do pasażerów przemówiła z przodu sali Sziena.
- Odkryliśmy wśród nas maskaradnika i jesteśmy
przekonani, że w tym pomieszczeniu są jeszcze inni -
powiedziała wyraźnie i nieustępliwie, używając Głosu.
Wstrząs wywołany jej słowami był tak wielki, że
zapanowała absolutna cisza. W przedłużającym się
milczeniu Sziena próbowała nawiązać z każdym kontakt
wzrokowy. Scytale nie był zaskoczony, że nikt nie
wystąpił naprzód. Stary rabbi wydawał się jednocześnie
oburzony i zagubiony bez swoich ludzi. Siedzący obok
Teg powiedział mu, żeby zachował cierpliwość. Rabbi
spiorunował go wzrokiem, ale nie próbował się spierać.
- Stworzyliśmy niezawodny test - podjęła Sziena.
Chociaż mówiła grzmiącym głosem, słychać w nim
było znużenie. - Badanie będzie czasochłonne i
męczące, ale wszyscy mu się poddacie.
- Mam nadzieję, że nikt nie ma nic lepszego do
roboty. - Duncan skrzyżował ramiona na piersi i
uśmiechnął się ponuro. - Drzwi pozostaną strzeżone,
dopóki się to nie zakończy.
Na scenę wkroczyli Scytale i lekarki Akademii Suka
z zestawami do analizy, strzykawkami i wacikami.
- Kiedy każdy z was zostanie oczyszczony z
podejrzeń, wzrosną szeregi naszych sprzymierzeńców -
dodał Duncan. - Tego badania nie przejdzie
niepostrzeżenie żaden maskaradnik.
- Kto był tym schwytanym przez was
maskaradnikiem - zapytała jedna z sióstr z nutą
niepokoju w głosie. - I dlaczego przypuszczacie, że są
wśród nas jeszcze inni? Jakie macie na to dowody?
Gdy Sziena wyjaśniła, jak czerwie zabiły Thufira
Hawata, przez salę przeszedł szmer zdumionych
szeptów.
- Wiemy, że fałszywy Thufir nie mógł dokonać
wszystkich aktów sabotażu - zawołał ze swojego
miejsca baszar z odrazą i poczuciem winy. - Był ze
mną, kiedy zdarzyło się kilka incydentów.
- Skąd mam wiedzieć, że wy w s z y s c y nie
jesteście maskaradnikami? - Rabbi poderwał się na nogi
i spojrzał gniewnie na Szienę, lekarki Akademii Suka, a
zwłaszcza na Scytale'a. - Wasze zachowanie nigdy nie
było dla mnie zrozumiałe.
Teg pociągnął go za rękaw na fotel.
Sziena zignorowała pytanie starca i wskazała przedni
rząd.
- Teraz zbadamy pierwszą osobę - powiedziała.
Podeszły dwie lekarki Akademii Suka z zestawami do
analizy i Sziena dodała: - Usiądźcie wygodnie. To
trochę potrwa.
Jednak dla Scytale'a całe to żmudne badanie było
przede wszystkim procesem, który miał odwrócić
uwagę zebranych. Nie wiedziały o tym nawet Bene
Gesserit. Wpadłszy w pułapkę, każdy maskaradnik w
sali będzie się starał znaleźć sposób uniknięcia
zatrzymania. Dlatego tleilaxański mistrz musiał działać
szybko, zanim którykolwiek ze zmiennokształtnych
zdąży wykonać jakiś ruch. Bacznie przyglądając się
zgromadzonym, dotknął małego przyrządu, który miał
w kieszeni.
Chociaż powolna procedura analityczna była
niezawodna, Scytale opracował sekretny plan oparty na
tym, co wiedział o dawnych maskaradnikach
tworzonych przez oryginalnych mistrzów
tleilaxańskich. Zakładał, że nowi zmiennokształtni,
przybyli z Rozproszenia, byli podobni, przynajmniej
pod względem podstawowych reakcji. Musieli powstać
zgodnie z ogólnymi założeniami tego samego projektu.
A jeśli tak, to wiedział, jak ich zdemaskować. Był to
niedostateczny, drugorzędny sprawdzian... ale o jego
powodzeniu mógł zadecydować fakt, że maskaradnicy
absolutnie się go nie spodziewali.
Lekarki Akademii Suka poddały pośrodku sali
testowi pierwszą siostrę. Posłusznie wyciągnęła rękę i
czekała na pobranie kropli krwi.
Scytale włączył bez ostrzeżenia nadajnik gwizdu o
wysokiej częstotliwości. W pomieszczeniu rozległ się
przenikliwy, wibrujący dźwięk, intensywny, ale
przekraczający zakres słyszalności większości ludzi.
Pierwotni maskaradnicy porozumiewali się z
Tleilaxanami szyfrowym językiem gwizdów, tajnym
zbiorem sygnałów wypalonym w ich układzie
nerwowym. Scytale był przekonany, że ten nieodparty
dźwięk zmusi każdego maskaradnika, przynajmniej na
pewien czas, do zrzucenia maski.
Nagle rabbi podskoczył na fotelu i zaczęły nim
wstrząsać drgawki. Jego pomarszczona twarz, widoczna
pod gęstą brodą, wygładziła się i zmieniła. Wydał
okrzyk oburzenia i zerwał się na nogi. I oto starzec
przeobraził się niespodziewanie w gibką, żylastą istotę o
płaskiej twarzy, zapadniętych oczach i perkatym nosie,
która wyglądała, jakby została zrobiona z
wpółstopionego wosku.
- Maskaradnik! - krzyknął ktoś.
Rabbi zawirował niczym trąba powietrzna i rzucił się
na Bene Gesserit.
Nigdy nie lekceważ wroga... ani sojuszników.
- Miles Teg,
Pamiętniki starego dowódcy
Z powodu jego stałych narzekań, negatywnej
postawy i wątłego wyglądu wszyscy na statku
pozaprzestrzennym albo lekceważyli starego rabbiego,
albo błędnie go oceniali. Podobnie Miles Teg.
Poruszając się niczym promień lasera, maskaradnik
zadał baszarowi cios, który niechybnie roztrzaskałby
mu czaszkę, gdyby precyzyjnie go trafił, ale Teg, z
nadludzką szybkością, w porę się cofnął. Ocaliło mu to
życie, lecz atak i tak go oszołomił.
Rabbi błyskawicznie zabił dwie siostry, które
siedziały po drugiej stronie, po czym ruszył do
najbliższego wyjścia, wyrąbując sobie drogę gradem
śmiertelnych ciosów. Z kieszeni ukrytych w czarnym,
tradycyjnym stroju wyciągnął dwa małe noże do
rzucania. Ich ostrza nie były dłuższe od jego kciuków,
ale cisnął nimi celnie. Ostre sztychy, niewątpliwie
zatrute, przeszyły gardła dwóch mężczyzn, którzy
pilnowali drzwi. Prawie bezdźwięcznie odsunął ich
zwijające się w przedśmiertnych drgawkach ciała i
wypadł na korytarz.
Scytale uważnie przeszukiwał wzrokiem tłum, by się
upewnić, że jeden uciekający wróg nie odwraca uwagi
od innych maskaradników kryjących się wśród osób
zebranych w sali, ale nie zauważył już żadnych nagłych
przeobrażeń.
- Wiemy, kim on jest - krzyknęła Sziena - ale może
zmienić postać! Musimy go zaraz dopaść!
Jedna z sióstr próbowała połączyć się przez interkom
z Garimi, by ją ostrzec, ale nie uzyskała odpowiedzi.
- Linia została uszkodzona - powiedziała.
- Napraw ją. - Sziena uświadomiła sobie, że podczas
kwarantanny w tej sali rabbi miał dość czasu, by
niepostrzeżenie dokonać kolejnych aktów sabotażu.
Do jęczącego Tega podbiegi doktor Yueh i pochylił
się nad nim, by zbadać, na ile poważna jest rana. Dwie
leżące obok siostry były bez wątpienia martwe. Wyraz
twarzy doktora świadczył o jego konsternacji. Badając
Tega, mruczał, jakby starał się zrozumieć sytuację:
- To rabbi dał mi próbkę komórek nienarodzonego
gholi. Musiał wziąć z magazynu komórki Pitera de
Vriesa, by mnie oszukać. Wiedział, co zrobię, jak
zareaguję.
Duncan przeniósł spojrzenie z Yuego i Tega na
Szienę.
- Teraz jest to dla mnie oczywiste - powiedział. -
Thufir Hawat i rabbi. Dlaczego nie dostrzegłem tego
związku wcześniej?
Szienę aż zatchnęło z wrażenia, kiedy uświadomiła
sobie to samo.
- Obaj polecieli z nami na planetę Przewodników!
Duncan skinął głową.
- Podczas polowania na Dostojne Matrony Hawat i
rabbi byli razem - rzekł. - Kiedy odkryliście, że
Przewodnicy są maskaradnikami, musieliście się
przebijać z powrotem do lichtugi.
- Oczywiście - potwierdziła Sziena z grobową miną. -
Ci dwaj przybiegli z lasu w ostatniej chwili. Wygląda na
to, że jednak nie udało im się umknąć maskaradnikom.
- A zatem prawdziwi rabbi i Thufir... - zaczął
Duncan.
- Od dawna nie żyją, zastąpieni na tej planecie przez
maskaradników, a ich ciał pozbyto się podczas
polowania - dokończyła Sziena.
Osiągnąwszy w końcu mentackie skupienie, Duncan
szybko wyciągnął następny oczywisty wniosek.
- Zatem od tej zamiany minęło ponad pięć lat. Pięć
lat! Przez cały ten czas kopie Hawata i rabbiego musiały
czekać na okazję, zabijając ghole i kadzie aksolotlowe,
uszkadzając systemy podtrzymywania życia i zmuszając
nas do zatrzymania się na Qelso, gdzie mogli nas
odkryć nasi prześladowcy. Dotąd udawało nam się
umknąć sieci, ale teraz, kiedy maskaradnicy zostali
zdemaskowani...
Sziena pobladła.
- A co z tymi skradzionymi minami? - spytała. - Co
rabbi z nimi zrobił? Jeśli do nich dotrze, może je w
każdej chwili zdetonować.
Dochodzący do siebie, ale nadal wyraźnie
zamroczony Teg już ruszał ku drzwiom.
- Ten maskaradnik wie, że musi przejąć statek, zanim
go zabijemy - stwierdził. - Skieruje się na mostek
nawigacyjny.
- Jest tam Garimi - powiedziała Sziena. - Miejmy
nadzieję, że uda jej się go powstrzymać.
*
Zanim maskaradnik dotarł na mostek, ponownie
przybrał postać rabbiego. Miał wszystkie wspomnienia,
doświadczenia, przeżycia i szczegóły osobowości
starca, a także wiele innych jego cech. Wątły
mężczyzna wpadł do pomieszczenia z wystraszoną
miną, zaskakując Garimi.
- Co tutaj robisz? - zapytała.
Miał spanikowany wzrok, jakby uważał, że naczelna
opiekunka może go obronić. Okulary spadły mu z nosa.
- Maskaradnik! - wydyszał, idąc ku niej chwiejnym
krokiem. - Zabija Bene Gesserit!
Garimi obróciła się szybko do panelu interkomu, by
skontaktować się z Szieną - i wtedy rabbi zaatakował.
Jego złożona do śmiertelnego uderzenia ręka była już o
centymetry od jej szyi, ale w ostatnim momencie
wyczuła ten ruch i zrobiła unik. Krawędź pięści
wylądowała na jej ramieniu zamiast na karku.
Ześliznęła się z fotela i rabbi ponownie rzucił się na nią.
Leżąc na podłodze, Garimi wymierzyła mu
kopnięcie. Celowała w jego kruche, jak się wydawało,
kolano, ale odskoczył sprężystym susem niczym
pantera. Wydał dziki wrzask, kiedy siostra poderwała
się na nogi i przyjęła postawę obronną. Wywinęła dolną
wargę.
- Sprytnie, rabbi - powiedziała. - Nawet teraz, kiedy
wiem, kim jesteś, nie czuję od ciebie smrodu
maskaradnika.
Szarpnąwszy przyśrubowany do podłogi fotel, rabbi
wyrwał go i z potężnym zamachem walnął nim w
Garimi. Przykucnęła i chwyciła go, kiedy ze świstem
przelatywał nad jej głową. Wyrwała starcowi mebel, a
jej pociągnięcie było tak silne, że padł na podłogę.
Kiedy się poderwał, zmienił się w rozsierdzonego
Futara. Jego ciało spęczniało od mięśni, zęby wydłużyły
się i zaostrzyły, a powietrze przecięły szpony, w które
przeistoczyły się jego paznokcie. Garimi zatoczyła się
do tyłu, uchodząc z zabójczego zasięgu jego rąk, i
uderzyła dłonią w przycisk włączający interkom.
- Siostry! - krzyknęła. - Maskaradnik na mostku!
Futar skoczył i jego długie, dopiero co wyrosłe
szpony rozpruły jej suknię. Zasypując go gwałtownymi,
rozpaczliwymi ciosami wyprowadzanymi bardziej z
myślą o tym, by go zranić, niż by chronić własne życie,
Garimi złamała mu żebra. Wściekłym kopnięciem, w
które włożyła całą siłę, wybiła mu ze stawu kość
udową.
Ale Futar, osuwając się, przekręcił się, zawirował tak
szybko, że aż rozmazały jej się w oczach jego kształty, i
złamał Garimi kark. Padła jak ścięta, nie wydawszy
nawet westchnienia. Już z czystej zemsty rozerwał jej
gardło, po czym spokojnie powrócił do swojej
naturalnej, nijakiej postaci maskaradnika. Otarł
rękawem krew z twarzy.
Poturbowany tak mocno, że nawet jego zdolność
zmieniania kształtu na niewiele się zdała, rabbi ruszył,
pełznąc, a potem kuśtykając, w stronę głównego panelu
sterowniczego Itaki. Słyszał z korytarza tupot
biegnących nóg, zamknął więc drzwi na mostek,
zasunął rygle bezpieczeństwa i włączył program obrony
przed buntem na pokładzie.
W ciągu lat, przez które ukrywał się w powłoce
rabbiego, maskaradnik zebrał ukradkiem próbki
komórek skóry Duncana Idaho, Szieny i baszara Milesa
Tega. Teraz na jego palcach pojawiły się odpowiednie
linie papilarne, dzięki czemu solidnie zabezpieczone
przyrządy zidentyfikowały go jako osobę upoważnioną
do ich obsługi. Drzwi oprą się każdej próbie wtargnięcia
na mostek. Bene Gesserit znajdą w końcu jakiś sposób,
by się na niego dostać, ale do tego czasu zakończy
swoje zadanie.
Myślące maszyny, jego panowie, zostaną postawione
w stan gotowości. I przybędą.
Już dawno nauczył się posługiwać silnikami
Holtzmana. Oceniwszy najlepiej, jak potrafił,
współrzędne, nie przejmując się brakiem nawigatora,
maskaradnik zagiął przestrzeń i skoczył Itaką przez
galaktykę. Statek wypadł z zagięcia w innym rejonie
gwiezdnym, niedaleko od posuwających się naprzód sił
Omniusa. Maskaradnik skonfigurował na nowo systemy
komunikacyjne i włączył boję sygnalizacyjną. Jego
zwierzchnicy znali ten sygnał.
Myślące maszyny szybko odpowiedzą. Maskaradnik
już wyczuwał zbliżającą się zgłodniałą tachionową sieć.
Tym razem nie będzie możliwości ucieczki. Statek
pozaprzestrzenny znajdzie się w pułapce.
Nawet mali przeciwnicy mogą być śmiertelnie
groźni.
- raport Bene Gesserit
o tleilaxańskim problemie
Kiedy Duncan, Sziena i Teg znaleźli się przy mostku
nawigacyjnym, ciężkie drzwi były zatrzaśnięte na
głucho. Nie do przebycia. Mostek został tak
zaprojektowany, by wytrzymać napór nawet całej armii.
Po paru chwilach nadbiegły pozostałe siostry, które
najpierw pospieszyły do zbrojowni i zaopatrzyły się w
broń ręczną - pistolety na zatrute igły i paralizatory -
oraz palnik laserowy dużej mocy. Żaden z tych
przyrządów na nic się tu nie zda. Do tłumu stojącego
przed zamkniętym mostkiem dołączyły młode ghole, a
wśród nich Paul, Chani, Jessika, Leto II i mała Alia.
Duncan wyczuł zmianę położenia, kiedy statek
poleciał przez zagiętą przestrzeń.
- On jest u sterów! - krzyknął. - Przenosi nas w inne
miejsce!
- A zatem Garimi nie żyje - skonkludowała Sziena.
- Ten maskaradnik kieruje statek prosto w ręce wroga
- rzekł Teg.
- Pora użyć gazu Scytale'a i zabić go. - Sziena
odwróciła się do dwóch sióstr stojących w korytarzu. -
Znajdźcie Tleilaxanina i zaprowadźcie go do
strzeżonego pomieszczenia. Weźcie jeden zbiornik.
Wpuścimy gaz na mostek.
- Nie ma na to czasu - powiedział Duncan. - Musimy
się tam dostać!
- Ja mogę tam wejść - oświadczyła Alia niesamowicie
chłodno i inteligentnie.
Duncan spojrzał na dziewczynkę. Echa wspomnień,
które budziło w nim to dziecko, wytrącały go z
równowagi. W pierwotnym wcieleniu nigdy nie widział
jej jako malucha - został zabity przez sardaukarów,
kiedy Jessika była dopiero w ciąży. Miał jednak żywe
wspomnienia Alii jako swojej kochanki w innym życiu.
Ale to była historia. Teraz to wszystko mogło równie
dobrze być mitem czy legendą.
Pochylił się, by z nią porozmawiać.
- Jaki? - zapytał. - Mamy niewiele czasu.
- Jestem wystarczająco mała. - Dziewczynka
wskazała z błyskiem w oku wąskie otwory szybów
wentylacyjnych prowadzących na mostek. Była
drobniejsza nawet od Scytale'a.
Sziena zdejmowała już kratkę.
- Po drodze są przegrody, filtry i pręty - powiedziała.
- Jak się przez nie przedostaniesz?
- Dajcie mi palnik laserowy. I pistolet na igły.
Otworzę drzwi najszybciej, jak się da. Od środka.
Kiedy Alia dostała wszystko, Duncan podniósł ją,
żeby mogła się wśliznąć do małego kanału. Nie miała
jeszcze czterech lat, niewiele więc ważyła. Jessika stała
i przyglądała się temu, wyglądając dojrzalej niż
zaledwie przed kilkoma dniami, ale mimo iż jej „córka"
pakowała się w niebezpieczną sytuację, nie
protestowała.
Spokojne i skupione dziecko ścisnęło palnik laserowy
zębami, wsunęło pistolet igłowy za koszulkę i zaczęło
się czołgać szybem wentylacyjnym. Od mostka
nawigacyjnego dzieliła ją niewielka odległość, ale
przebycie każdego pół metra było walką. Alia zrobiła
wydech, by przecisnąć się przez przewód.
Pozostali zaczęli walić w drzwi, żeby zagłuszyć jej
odgłosy. Używali ciężkich wrębiarek, które wzbijały
snopy iskier i chmury dymu, wwiercając się ze
zgrzytem milimetr po milimetrze w pancerną
przeszkodę. Maskaradnik wiedział, że przebicie się na
mostek zajmie im wiele godzin, lecz Alia była pewna,
że nie spodziewał się ataku przez kanał wentylacyjny.
Napotkała pierwszą barierę - plastalowe pręty
połączone siatką filtracyjną. Gęsta mata, pokryta
warstwą neutralizujących środków chemicznych i
substancji wytwarzającej słabe pole elektrostatyczne,
usuwała z powietrza docierającego na mostek wszystkie
toksyny i narkotyki. Skoro był tu ten filtr, gaz Scytale'a
nie podziałałby, nawet gdyby udało im się go wypuścić.
Wciskając łokcie w boki, Alia wyjęła spomiędzy
zębów palnik i urywanymi ruchami nadgarstka przecięła
pręty. Delikatnie, starając się nie robić hałasu, położyła
filtr przed sobą i przeczołgala się po nim. Ostre
krawędzie podrapały jej pierś i nogi, ale nie zważała na
ból.
W podobny sposób przedostała się przez drugą siatkę,
po czym znalazła się w otworze wylotowym, skąd przez
kratkę widziała maskaradnika. Od czasu do czasu jego
ciało drgało jak zniekształcony przez zakłócenia obraz,
to powracając do postaci starca, to przybierając kształt
Futara, ale twarz zachowywała nijaki wygląd. Jeszcze
zanim Alia spostrzegła leżące na podłodze z
rozszarpanym gardłem ciało Garimi, wiedziała, że nie
może lekceważyć tego przeciwnika.
Końcem rozżarzonego palnika przecięła małe
uchwyty, w których spoczywała kratka. Poruszając się
najciszej, jak mogła, przytrzymała ją i wyjęła pistolet
igłowy zza koszulki. Znieruchomiała, a potem wzięła
głęboki oddech i czekała na odpowiedni moment.
„Będę miała tylko chwilę zaskoczenia, muszę więc ją
w pełni wykorzystać" - pomyślała.
Maskaradnik operował przy panelu sterowniczym,
prawdopodobnie wysyłając sygnał tajemniczemu
wrogowi lub jego wysłannikom, którymi
przypuszczalnie były takie same istoty jak on. Każda
sekunda zwłoki wystawiała Itakę na coraz większe
niebezpieczeństwo.
Nagle maskaradnik poderwał głowę i spojrzał na
wylot przewodu wentylacyjnego. Jakoś ją wyczuł. Alia
pchnęła bez wahania kratkę, niczym pocisk, w jego
stronę. Zrobił unik, reagując dokładnie tak, jak się
spodziewała. Nadal leżąc w szybie, wyciągnęła przed
siebie rękę z pistoletem i siedmiokrotnie wystrzeliła.
Trzy śmiercionośne igły trafiły w cel - dwie w oczy
maskaradnika, trzecia w jego tętnicę szyjną.
Zmiennokształtnym wstrząsnął skurcz, po czym
stężał i padł bez życia. Alia wyczołgała się z kanału,
zsunęła na podłogę, odzyskała równowagę i zerknęła na
Garimi, by sprawdzić, czy rzeczywiście jest martwa, po
czym swobodnym krokiem podeszła do drzwi.
Zwinnymi palcami wyłączyła zabezpieczenia i
otworzyła je.
Za progiem stali Duncan i Teg z wyciągniętą bronią,
bojąc się tego, co może się wyłonić ze środka.
Dziewczynka powitała ich spokojną miną.
- Nasz maskaradnik nie stanowi już problemu -
oznajmiła.
Za Alią zobaczyli nieludzką postać rozciągniętą obok
przewróconego fotela. Z ran od strzałek w jego oczach
ciekły małe strużki krwi, szyję spowijał szkarłatny
kołnierz posoki. Na płytach podłogi leżała martwa
Garimi.
Sziena zwęziła oczy.
- Widzę, że jesteś urodzoną zabójczynią -
powiedziała.
- Tak mi mówiono - rzekła z niewzruszonym
spokojem Alia. - Czy nie sprowadziliście z powrotem
nas, gholi, ze względu na nasze zdolności? To jest to, co
robię najlepiej.
Duncan podbiegi do pulpitu sterowniczego, by ocenić
szkody, jakie wyrządził fałszywy rabbi. Wytężył zmysły
i z przerażeniem zobaczył, że nagle wszędzie wokół
nich pojawiły się i zyskiwały coraz intensywniejszą
barwę śmiercionośne sploty mieniącej się sieci.
Niezniszczalnej sieci. Matnia była tak jaskrawa i
mocna, że teraz widzieli ją wszyscy.
Teg rzucił się do skanera.
- Duncan! - krzyknął. - Zbliżają się statki... mnóstwo
statków! Maskaradnik przeniósł nas pod sam próg
wroga. Zostaliśmy zlokalizowani i oplata nas sieć.
- Po tych wszystkich latach złapali nas. - Duncan
powiódł po wszystkich wzrokiem. - Przynajmniej
wkrótce się dowiemy, kim naprawdę jest nasz wróg.
To, że wszyscy jesteśmy ludźmi, powinno
czynić z nas sojuszników. Jest jednak
smutnym faktem, że podobieństwa okazują się
często ogromnymi różnicami i przeszkodami
nie do pokonania.
- Matka Dowodząca Murbella, przemówienie
przed nowym zgromadzeniem żeńskim
Z powodu dramatycznego braku czasu tysiące nowo
wyposażonych statków nie mogło przejść testów w
warunkach rzeczywistych ani odbyć rejsów próbnych.
Na silnie opancerzone jednostki budowane na Węźle i w
siedemnastu stoczniach satelickich ładowano
produkowane masowo unicestwiacze. Załogi czyniły
przygotowania do wylotu na linie frontu.
Świeżo pozyskani z poboru na setkach zagrożonych
planet nieopierzeni dowódcy przechodzili tylko
podstawowe szkolenie, które ledwie wystarczało do
wystawienia ich przeciw wrogowi w licznych słabych
punktach linii oporu wytyczanej przez ludzkość w
przestrzeni kosmicznej. Murbella wiedziała, że pomimo
determinacji i męstwa, większość z nich zginie bez
względu na to, jak długie odbyła szkolenie i jaką ma
wprawę.
Po wygaśnięciu epidemii na Kapitularzu Matka
Dowodząca otworzyła podwoje głównej kwatery
nowego zgromadzenia żeńskiego przed uchodźcami ze
wszystkich ewakuowanych planet. Początkowo bali się
osiedlać na świecie objętym niedawno kwarantanną, ale
potem zaczęli napływać wartkim strumieniem. Nie
mając wielkiego wyboru, bezładne rzesze uciekinierów
przyjęły propozycję schronienia w zamian za włączenie
się w ważne prace w ramach mobilizacji do wojny.
Należało odłożyć na bok politykę i zapomnieć o
dawnych frakcjach i podziałach. Teraz wszystko
podporządkowane było przygotowaniom do boju na
śmierć i życie z nadciągającymi sitami Omniusa.
Matka Wielebna Corysta przysłała z Buzzella
niewiarygodną wiadomość, że olbrzymie czerwie
morskie, które czyniły spustoszenie w hodowli
wytwarzających kojotyty cholister, produkują też
pewien rodzaj przyprawy. Murbella natychmiast zaczęła
podejrzewać, że to jakiś eksperyment Gildii. Nie mogło
do tego dojść w naturalny sposób. Corysta sugerowała,
że można by polować na czerwie i zbierać melanż, ale
Matka Dowodząca nie wybiegała myślami tak daleko w
przyszłość. Nowe źródło przyprawy miałoby znaczenie
tylko wtedy, gdyby rodzaj ludzki przetrwał starcie z
wrogiem.
Murbella zwołała wielką radę wojenną z udziałem
delegatów planet frontowych, którym zagrażał rychły
atak myślących maszyn. Nie zważając na ich oburzenie,
każdego poddano badaniom komórkowym, by
wyeliminować ukrytych maskaradników. Matka
Dowodząca nie chciała ryzykować. Podstępni
zmiennokształtni mogli być wszędzie.
Podeszła dostojnym krokiem do przeznaczonego dla
niej miejsca przy stole z elakki w wielkiej sali
zgromadzeń w twierdzy. Wykorzystując
charakterystyczną dla Bene Gesserit umiejętność
dokładnej obserwacji, przyglądała się uważnie
zebranym, których przywiodła tutaj desperacja.
Usiłowała postrzegać odzianych w przeróżne stroje i
mundury przedstawicieli zagrożonych planet jako
dowódców wojskowych, generałów, którzy wezmą
udział w ostatniej bitwie ludzkości. Obecne w tym
pomieszczeniu osoby poprowadzą utworzone naprędce
zgrupowania statków i ustanowią tysiące miejsc oporu.
Ale czy byli materiałem na bohaterów, których
potrzebował rodzaj ludzki?
Kiedy zwróciła się do nich twarzą, zobaczyła w ich
oczach niepokój i poczuła zapach potu wydzielanego
pod wpływem strachu. Ogromna flota wroga sunęła
przez galaktykę niczym rozszerzający się pożar,
pochłaniając jeden układ gwiezdny po drugim, kierując
się nieubłaganie ku Kapitularzowi i pozostałym
światom leżącym w samym sercu Starego Imperium.
Po podróżach na oblężone planety i zbadaniu stanu
ich przygotowań Murbella zawarła sojusze z ich
przywódcami, watażkami, wspólnotami handlowymi i
rządami. Przyświecająca Leto II wizja Złotego Szlaku
podzieliła ludzkość, wskutek czego nie podążała już ona
za jednym charyzmatycznym przywódcą, i Matka
Dowodząca musiała naprawić tę szkodę. Różnorodność
mogła być kiedyś sposobem na przetrwanie, teraz
jednak sytuacja radykalnie się zmieniła. Jeśli liczne
światy i ich armie nie zjednoczą się, by stawić czoło o
wiele potężniejszemu nieprzyjacielowi, wszyscy zginą.
Jeśli Tyran miał tak wspaniałą zdolność
jasnowidzenia, jak mógł nie przewidzieć istnienia
potężnego imperium maszyn, bez względu na to, jak
bardzo było odległe? Jak Bóg Imperator mógł nie
wiedzieć, że ludzkość czeka kolejny potworny konflikt?
Nagle przeszedł ją dreszcz. A może w i e d z i a ł i
wszystko rozgrywa się dokładnie tak, jak to
zaplanował?
Ogromnym wysiłkiem udało jej się wygrać
wewnętrzny spór i doprowadzić do tego, by przywódcy
różnych planet zgodzili się, że najlepszą obronę
zapewnia jednolity plan - jej plan - a nie setka
toczonych niezależnie od siebie, z góry skazanych na
przegraną bitew. Aby dotarło to do wszystkich, musiała
się przebić przez oporną biurokrację wielu światów. W
tej wojnie nic nie było łatwe.
Czując brzemię odpowiedzialności spoczywającej na
niej z racji piastowanego stanowiska, Murbella stuknęła
dużym, okrągłym kamieniem w stół. Huk, odbijając się
echem od ścian, przywołał zebranych do porządku.
- Wszyscy wiecie, dlaczego się tu znaleźliście -
zaczęła. - Musimy zbudować w przestrzeni kosmicznej
ostatnie bastiony oporu, tysiąc bastionów. Wielu z nas
zginie. Może wszyscy zginiemy. Nie ma alternatywy.
Jedyne pytania to: jaką śmiercią i jak szybko
polegniemy? Czy wolimy zginąć wolni, bijąc się do
końca... czy pokonani i podczas ucieczki?
Sala rozbrzmiała kakofonią różnych języków i
akcentów, mimo iż nalegała, by wszyscy używali
wspólnego galachu. Użyła Głosu, aby uciszyć wrzawę.
- Nadciągają maszyny! Jeśli będziemy
współpracować i nie cofniemy się w obliczu wroga,
może się okazać, że mamy wystarczające środki, by go
powstrzymać.
Zauważyła pośród audytorium urzędników
zajmujących wysokie stanowiska w Gildii i ixańskich
inżynierów. Z powodu krótkich terminów nie udało się
uniknąć opóźnień części dostaw, ale garstka
inspektorów i nadzorczyń linii produkcyjnych z grona
Bene Gesserit czuwała nad przebiegiem tych operacji.
- Nasza broń i statki są już gotowe - ciągnęła - ale
zanim ruszymy, chcę wam wszystkim zadać jedno
pytanie. - Potoczyła przeszywającym spojrzeniem po
twarzach przywódców planet. Gdyby nadal była
Dostojną Matroną, jej oczy zapłonęłyby
pomarańczowym ogniem. - Macie dość determinacji i
odwagi, by zrobić to, co konieczne?
- A ty?! - ryknął brodaty mężczyzna z bardzo małej
planety w odległym układzie gwiezdnym.
Murbella ponownie rąbnęła w stół kamieniem.
- Główny impet pierwszego uderzenia myślących
maszyn przyjmie na siebie moje nowe zgromadzenie
żeńskie - odparła. - Walczyłyśmy już z nimi w
niejednym układzie, zniszczyłyśmy wiele ich statków i
przeżyłyśmy zarazę wywołaną przez nie na Kapitularzu.
Ale tej wojny nigdy nie wygra się na poszczególnych
polach bitew. - Dała znak i Janess włączyła aparaturę. -
Spójrzcie wszyscy na to.
Tak nagle, że aż zebrani się wzdrygnęli, pojawił się
ogromny obraz holograficzny, wypełniając wielką salę
zgromadzeń twierdzy szczegółowymi mapami licznych
układów słonecznych galaktyki. Rozszerzająca się
plama ukazywała podboje myślących maszyn,
zatapiając niczym fala przypływu każdy układ na jej
drodze. Czerń klęski i zagłady pokryła już większość
znanych układów na obszarach Rozproszenia.
- Musimy skoncentrować nasze wysiłki -
kontynuowała Murbella. - Wróg nie używa silników
zaginających przestrzeń, posuwa się metodycznie od
układu do układu. Znamy kierunek jego natarcia,
możemy więc stanąć mu na drodze. - Zatrzymała się
pośród symulacji gwiazd i planet. Jej palce przesuwały
się od jednego punktu do drugiego, wskazując
rozżarzone gwiazdy i nadające się do zamieszkania
planety, które leżały na szlaku armii wroga. - Musimy
utrzymać front... tutaj i tutaj, i wszędzie! Tylko łącząc
wszystkie nasze statki, dowódców i broń, możemy mieć
nadzieję na zatrzymanie wroga. - Przesunęła dłonią
przez migoczące obrazy tuż przed wdzierającymi się
myślącymi maszynami. - Każdy inny wybór byłby
tchórzostwem.
- Nazywasz nas tchórzami? - krzyknął brodacz.
Podniósł się jakiś kupiec.
- Na pewno możemy negocjować...
- Myślące maszyny nie chcą żadnego konkretnego
świata - ucięła. - Nie szukają też klejnotów, przyprawy
ani żadnych innych dóbr. Nie ma takiej rzeczy, którą
moglibyśmy im zaoferować w zamian za pokój. Nie idą
na kompromisy i będą nas ścigały, dokądkolwiek
uciekniemy. - Spojrzała na wściekłego mężczyznę i
dodała: - Uciekając dzisiaj, m o g l i b y ś c i e jeszcze
jakiś czas przeżyć. Ale wasze dzieci czy wnuki nie będą
miały żadnej możliwości ucieczki. Maszyny wymordują
je do ostatniego niemowlęcia. Cenicie swoje życie
bardziej niż ich? Jeśli tak, to rzeczywiście nazywam
was tchórzami.
Mimo pomruków nikt więcej się nie odezwał. Na
widocznym na ogromnym obrazie styku terytoriów
podbitych przez maszyny i bezbronnych planet
zamieszkanych przez ludzi pojawiła się linia drobnych
wybuchów.
Murbella przesunęła wzrokiem po audytorium.
- Na każdym z nas spoczywa obowiązek
powstrzymania wroga przed przekroczeniem tej linii.
Niepowodzenie oznacza zagładę ludzkości.
Prawdziwa wierność jest niewzruszoną siłą.
Trudność polega na dokładnym określeniu,
wobec kogo mamy być lojalni. Często
musimy być wierni tylko sobie.
- Duncan Idaho, Tysiąc żywotów
Do Synchronii przybył z długo oczekiwanym
podarunkiem dla wszechumysłu przywódca miriadów
maskaradników. Myślące maszyny nadal widziały w
Khronie jedynie sługę, chłopca na posyłki.
Omnius i Erazm nigdy nie podejrzewali, że
zmiennokształtni mogą układać własne plany,
niezależne zarówno od ludzi, jak i od myślących
maszyn. Były tak naiwne, tak nieświadome tego, co się
dzieje, tak schematyczne. Wszechumysł przechowa
pieczołowicie ten nowy melanż z myślą o realizacji
swoich ambitnych planów, a fakt, że Khrone mu go
dostarczył, nie pozwoli maszynom powątpiewać w
lojalność maskaradników. Zamierzali maksymalnie to
wykorzystać.
Swoją brutalnością i arogancją „staruszek i staruszka"
już dawno dali nowym zmiennokształtnym powód do
niedotrzymania im wierności. Erazm uważał się za
kogoś przypominającego maskaradnika, ale znacznie
ich przewyższającego... i podobnego do człowieka, choć
górującego też nad ludźmi. I za kogoś takiego jak
Omnius... lecz nieskończenie potężniejszego.
Khrone i reszta maskaradników nigdy tak naprawdę
nie zaprzedali się myślącym maszynom i nie zamierzali
dochować im wierności. Nie widzieli powodu, by oddać
im się w niewolę, tak samo jak nie pogodzili się z
dominacją pierwotnych Tleilaxan, którzy przed wieloma
wiekami stworzyli ich poprzedników. Wymuszone
sojusze, partnerzy drugiej kategorii... Wszechumysł był
po prostu jeszcze jedną warstwą wielkiej piramidy tych,
którzy myśleli, że panują nad maskaradnikami.
Po tylu staraniach i wysiłkach Khrone nie mógł się
już doczekać, kiedy będzie mógł wreszcie skończyć z
tym ustawicznym udawaniem. Nie bawiła go liczba
masek, które przywdziewał, ani skomplikowana
plątanina sznurków, za które pociągał. Jednak wkrótce...
Poleciał sam małym statkiem prosto do serca
współczesnego imperium maszyn. Położenie Synchronii
było genetycznie zaprogramowane u wszystkich
nowych maskaradników niczym swego rodzaju
urządzenie samonaprowadzające. Kiedy wszedł w
przestrzeń powietrzną technologicznej metropolii,
odpłynął myślami na Ixa. Wytwórcy i inżynierowie
przeprowadzili na martwej Richese udany pokaz
działania unicestwiaczy i teraz schodziły one z linii
produkcyjnych. Matka Dowodząca Murbella była pod
wrażeniem siły rażenia nowej broni. Pokaz całkowicie
przekonał ją o jej skuteczności. Głupia!
Ale nie we wszystkich sprawach była tak
łatwowierna. Podczas poprzedniego spotkania z
głównym wytwórcą zmusiła Shayamę Sena do poddania
się biologicznemu testowi, który wykazał, że nie jest on
maskaradnikiem. Biorąc to pod uwagę, Khrone poczuł
wielką ulgę, że n i e z a s t ą p i ł tego człowieka, co w
przeszłości wielokrotnie go kusiło.
Maskaradnicy zajęli już większość ważnych
stanowisk na Ixie, kiedy więc Sen niefrasobliwie
rozprowadził owe biologiczne testy wśród wszystkich
głównych inżynierów i brygadzistów (nawet nie
podejrzewając, że większość z nich może być
maskaradnikami), miriady zostały zmuszone do
natychmiastowego działania. Gdy tylko główny
wytwórca poinformował ich z oburzeniem o
podejrzeniach nowego zgromadzenia żeńskiego, nie
pozostało im nic innego, niż zabić go i przejąć jego
tożsamość. Już wcześniej zajęli się sprawiającymi im
kłopoty Bene Gesserit, które pełniły funkcje nadzorczyń
linii produkcyjnych i kontrolerek jakości. I tak bez
przeszkód podtrzymywali iluzję.
Nowi maskaradnicy szybko zastąpili ostatnich ludzi
wśród przywódców Ixa. Potem sprokurowali konieczne
próby, wybrali niezbędne kozły ofiarne, podmienili
dane na takie, które wyglądały przekonująco, i zgodnie
z żądaniami Murbelli dostarczyli wszystko na
Kapitularz. Wszystko w doskonałym porządku.
Po przetrwaniu epidemii przywództwo nowego
zgromadzenia żeńskiego zmusiło w końcu władze
wszystkich zamieszkanych planet do połączenia sił
przeciw flocie myślących maszyn, do obrony całego
rodzaju ludzkiego, a nie tylko własnych światów. Na
setkach nowych statków wychodzących ze stoczni na
Węźle montowano unicestwiacze, szykując się wspólnie
do stoczenia walki na śmierć i życie z nadciągającą falą
jednostek Omniusa. Na razie siły wszechumysłu tylko
sporadycznie napotykały poważniejszy opór, prąc na
Kapitularz. Po raz ostatni.
Prawdę mówiąc, kusiło Khrone'a, by pozwolić
zwyciężyć Matkom Wielebnym i obrońcom ostatnich
szańców ludzkości. Mając pod dostatkiem sprawnych
unicestwiaczy, mogły zadać cios, po którym myślące
maszyny już by się nie podniosły. Ludzie i myślące
maszyny mogli się z łatwością wzajemnie zniszczyć.
Byłoby to jednak zbyt... łatwe. Kralizek wymagał dużo
więcej! Tym razem fundamentalna zmiana we
wszechświecie doprowadzi do pozbycia się obu rywali,
a resztki Starego Imperium zostaną dla maskaradników.
Lądując w krętym labiryncie miedzianych wież,
złotych wieżyczek i połączonych srebrzystych
budynków, Khrone był całkowicie pewien przyszłości.
Obdarzone czuciem budowle usunęły się na boki i
zrobiły miejsce dla jego statku. Kiedy mała jednostka
zatrzymała się na gładkiej, przypominającej żywe
srebro równinie, przywódca maskaradników wysiadł i
wciągnął powietrze przesycone zapachem dymu i
rozgrzanego metalu. Nie tracił ani chwili na to, by się
rozejrzeć.
Centralny świat maszyn opierał się całkowicie na
teatralnych efektach. Khrone podejrzewał, że przyłożył
do tego rękę Erazm, chociaż Omnius miał tak przesadne
mniemanie o swojej wielkości, iż bez wątpienia chciał,
by wszystkie mechaniczne sługusy chyliły głowy przed
nim jako bogiem, nawet jeśli musiał im zaprogramować
takie zachowania.
Na ziemi pojawiły się prostokątne płytki układające
się w ścieżkę, która zaprowadziła Khrone'a do celu jego
wizyty - wspaniałej, sklepionej katedry. Szedł
zamaszystym krokiem, z wysoko uniesioną głową,
trzymając cenny pakunek i nie mając najmniejszego
zamiaru wyglądać jak suplikant wezwany przed oblicze
swego pana. Był raczej osobą, której powierzono pewną
misję, która miała do wykonania ważne zadanie.
Omnius będzie zadowolony z superprzyprawy
potrzebnej mu dla sklonowanego Kwisatz Haderach...
W pretensjonalnej sali na dziewięciopoziomowej,
piramidalnej szachownicy stał ghola barona
Harkonnena z młodym Paolem. Baron, patrząc
gniewnie, przewrócił wieżę na jednym z górnych
poziomów.
- To niedozwolony ruch, Paolo - powiedział.
- Ale pozwolił mi wygrać, prawda? - Młodzieniec,
zadowolony ze swojej pomysłowości, skrzyżował
ramiona na piersi.
- Dzięki oszustwu.
- To nowa reguła. Jeśli jesteśmy tacy ważni, jak
mówisz, powinniśmy móc ustanawiać własne reguły.
Przez twarz barona przemknął grymas złości, ale
potem zniknął w chichocie.
- Widzę, że się uczysz.
Kiedy Khrone ruszył naprzód, spojrzeli na niego z
identycznym wstrętem.
- O, to ty. - Głos barona brzmiał zupełnie inaczej niż
wtedy, gdy męczyli go maskaradnicy. - Nie sądziłem, że
znowu cię zobaczymy. Znudził ci się Kaladan?
Ignorując ich, Khrone zauważył, że dwie główne
myślące maszyny powróciły do postaci staruszków w
ubraniach ogrodników. Dlaczego teraz udawały te
osoby? Z myślą o tych dwóch gholach? Na pewno tutaj
nie utrzymywały przed nikim niczego w tajemnicy.
Khroneowi nigdy nie udało się dostrzec w ich
zachowaniach jakichś prawidłowości.
Może miało to związek z tym, że Omnius i Erazm
chcieli otrzymać wszystkie żywoty, które Khrone
przyswoił sobie podczas ostatniego zadania
wykonywanego wśród ludzi. Ilekroć wracał jeden z ich
szeroko rozrzuconych we wszechświecie
przedstawicieli, nie mogli się doczekać, kiedy ich
„ambasador" podzieli się z nimi tym, co zgromadził.
Wydawało się, że daje im to poczucie wyższości i
pozwala niezależnemu robotowi uważać, że w jakiś
sposób on też należy do rodzaju ludzkiego.
- Spójrz, on coś przyniósł - rzekł Paolo. - Prezent dla
nas?
Khrone podszedł wprost do pary staruszków. Gdy
kobieta nachyliła się do niego, jej twarz miała dziki,
zgłodniały wyraz.
- Myślę, że przywiozłeś nam coś więcej niż tylko tę
paczuszkę, Khrone - powiedziała. - Już od pewnego
czasu nie było cię w Synchronii. Pokaż nam osoby,
które sobie przyswoiłeś. Każdy kawałek czyni nas
większymi.
- Mam już tego dość. - Staruszek się odwrócił. -
Zaczynam uważać, że są nieco niesmaczni. Wszyscy
tacy sami.
- Jak możesz tak mówić, Danielu? - obruszyła się
staruszka. - Każdy człowiek jest inny, tak cudownie
chaotyczny i nieprzewidywalny.
- Właśnie to miałem na myśli. Oni wszyscy mnie
dezorientują. I jestem Omnius, nie Daniel. Zbliża się
Kralizek i nie mamy czasu na dalsze gry.
- Czasami nadal lubię uważać się za Marty. Ta postać
jest dla mnie pod wieloma względami bardziej
pociągająca niż imię i postać Erazma.
Staruszka podeszła o krok do Khrone'a. Maskaradnik
nie śmiał nawet drgnąć, chociaż gardził tym, co miało
się stać. Ręka kobiety była sękata, z dużymi knykciami.
Kiedy dotknęła jego czoła, poczuł się tak, jakby
zakończona była szponami. Nacisnęła mocniej i Khrone
zadrżał, nie mogąc powstrzymać jej przed wtargnięciem
do jego umysłu.
Kiedy maskaradnik naśladował ludzką postać,
pobierał próbkę oryginału i przyswajał sobie zarówno
jego profil genetyczny, jak też wspomnienia i
osobowość. Myślące maszyny wypuściły
zmiennokształtnych do Starego Imperium. Przenikając
między ludzi, zbierali oni coraz więcej żywotów, w
miarę jak zastępowali użyteczne osoby i odgrywali ich
role. Ilekroć jakiś maskaradnik wracał do imperium
maszyn, tylekroć zwłaszcza Erazm chciał dodać te
żywoty do swojej ogromnej skarbnicy danych i
doświadczeń.
Przez wymuszoną uległość Khrone i jego kamraci
dostarczali tych informacji. Ale chociaż myślące
maszyny mogły załadować różnorodne żywoty
skopiowane przez maskaradników, nie potrafiły dotrzeć
do ich osobowości rdzeniowych. Khrone strzegł swoich
sekretów, mimo że oddawał istnienia tych wszystkich
ludzi, których odgrywał w ostatnich latach - ixańskiego
inżyniera, przedstawiciela KHOAM, członka załogi
statku Gildii, robotnika portowego na Kaladanie i wielu
innych.
Kiedy ten proces się zakończył, staruszka cofnęła
rękę. Na jej pomarszczonej twarzy malował się uśmiech
zadowolenia.
- O, te były interesujące! - powiedziała. - Omnius na
pewno będzie chciał je mieć.
- To się okaże - rzekł staruszek.
Wycieńczony Khrone złapał oddech i wyprostował
się.
- Nie po to przyleciałem - powiedział żenująco
słabym i drżącym głosem. - Zdobyłem szczególną
substancję, która - jak się przekonasz - będzie
nieoceniona dla realizacji twojego przedsięwzięcia
zdobycia Kwisatz Haderach.
Podał mu paczkę superprzyprawy, jakby wręczał dar
królowi, zachowując się dokładnie tak, jak tego
oczekiwał Omnius. Staruszek wziął ją od niego i
uważnie jej się przyjrzał.
Maskaradnik spojrzał protekcjonalnie na Paola.
- Ta silnie działająca odmiana melanżu na pewno
wyzwoli zdolność jasnowidzenia u każdego Atrydy -
powiedział. - Będziesz wtedy miał swojego Kwisatz
Haderach, jak cały czas obiecywałem. Nie trzeba
kontynuować pościgu za statkiem pozaprzestrzennym.
Omnius uznał tę opinię za zabawną.
- Dziwne, że mówisz to akurat teraz - rzekł.
- Dlaczego?
Stojąca obok niego staruszka uśmiechnęła się
szeroko.
- Dzisiaj jest wielki dzień, ponieważ oba nasze plany
zostały zrealizowane - powiedziała. - Cierpliwość i
dalekowzroczność się opłaciły. No i co zrobimy z
d w o m a Kwisatz Haderach?
- Z dwoma? - zdumiał się Khrone.
- Po wielu latach statek pozaprzestrzenny w końcu
wpadł w zastawioną przez nas pułapkę.
Tym razem Khrone przełknął tę wiadomość, nie
okazując zdziwienia.
- To... wspaniale - rzekł drętwo.
Staruszka zatarła ręce.
- Wszystko naraz zmierza do punktu krytycznego -
powiedziała. - Przypomina mi to kulminacyjny moment
symfonii, którą kiedyś napisałam.
Staruszek zaczął chodzić w kółko po sali, trzymając
paczkę superprzyprawy. Powąchał ją.
Paolo odwrócił się od szachownicy.
- Nie potrzebujecie drugiego Kwisatz Haderach -
powiedział. - Macie m n i e. Daj mi zaraz przyprawę! -
zażądał.
Erazm spojrzał na niego z pobłażliwym uśmiechem.
- Może niedługo ci ją damy - rzekł. - Najpierw jednak
zobaczymy, co ma dla nas ten statek pozaprzestrzenny,
kim jest ich Kwisatz Haderach. To powinno być
ciekawe.
- Gdzie jest ta jednostka? - zapytał Khrone, skupiając
się na głównym pytaniu. - Jesteście pewni, że ją macie?
- Właśnie otaczają ją nasze krążowniki, a nasi agenci
na jej pokładzie podjęli stosowne kroki, żeby tym razem
nam nie uciekła. Twoi maskaradnicy dobrze się spisali,
Khrone.
- A w szerszej skali - przerwał mu Omnius - sytuacja
przedstawia się tak, że nasze największe statki zamykają
pierścień wokół ostatnich obrońców Starego Imperium.
Wkrótce zdobędziemy Kapitularz, a jest to tylko jeden z
wielu celów, na które uderzymy jednocześnie.
- Powinna to być spektakularna bitwa. - W głosie
Erazma pobrzmiewała raczej ironia niż entuzjazm.
- Według naszych matematycznych przepowiedni
zwycięstwo będzie pewne, kiedy tylko zostaną
spełnione odpowiednie warunki - rzekł poważnie
Omnius. - Sukces jest tuż-tuż.
Erazm spojrzał ze złośliwą satysfakcją na Paola i
barona.
- Lepiej mieć dwóch Kwisatz Haderach niż jednego -
stwierdził.
Czas jest dobrem cenniejszym niż melanż.
Nawet najbogatszy człowiek nie może kupić
minut dla przedłużenia godziny.
- książę Leto Atryda,
ostatnia wiadomość z Kaladanu
Wokół Itaki zaciskała się pajęcza sieć mieniąca się
wszelkimi barwami kamieni szlachetnych. Z silników
statku pozaprzestrzennego wyciskano całą moc, ale nie
można się było wyrwać z jej oplotów. Rozpaczliwie
usiłując odzyskać kontrolę nad sterami, Duncan
wprawił w ruch silniki Holtzmana i przygotowywał się
do zrobienia dziury w skrzącej się pajęczynie.
Spojrzawszy ze złością na martwego maskaradnika,
Sziena poleciła stojącym w pobliżu dwóm siostrom:
- Usuńcie to z mostka nawigacyjnego!
Po chwili kobiety wyniosły bezwładne, zakrwawione
zwłoki.
Teraz, kiedy sieć była widoczna dla wszystkich,
Duncan skupił całą moc swego mentackiego umysłu na
badaniu spowijającej ich plecionki. Gorączkowo szukał
dziur lub słabych punktów w mocnej strukturze, ale nie
znalazł niczego, co świadczyłoby o najdrobniejszej
choćby wadzie, najmniejszego nawet wystrzępionego
miejsca.
A zatem spróbuje brutalnej siły.
Przed laty wyrwał się z sieci, wykorzystując silniki
Holtzmana w sposób, jaki nigdy nie przyszedł do głowy
ich twórcy. Skierował Itakę pod takim kątem i z taką
prędkością, że przemknęła przez materię przestrzeni
kosmicznej. Przypominało mu to posunięcie mistrza
miecza - wolne pchnięcie ostrzem przez tarczę osobistą.
- Przyspieszamy - powiedział.
Spocony Teg pochylił się nad konsolą nawigacyjną.
- Uda się, Duncan. - Statek naparł na różnobarwne
nici, kilka z nich przerwał, po czym nabrał szybkości. -
Uwalniamy się!
Przez chwilę Idaho czuł przypływ nadziei, poryw
triumfu.
Statkiem zakołysał wybuch, po nim następny, a
potem jeszcze jeden. Przez kadłub i pokłady przetoczyły
się fale uderzeniowe i drgania, jakby jakiś tytan walnął
w niego ogromnym młotem. Mostek zatrząsł się.
Trzymając się fotela, Duncan wywołał mapy
diagnostyczne.
- Co to było? - zapytał. - Wróg otworzył do nas
ogień?
Detonacje rzuciły Tega na podłogę, ale pozbierał się,
wstał i chwycił konsoli, żeby utrzymać równowagę.
- To te skradzione miny! - krzyknął. - Chyba właśnie
się znalazły. - Wyrzucał z siebie słowa w pośpiechu. -
Thufir albo rabbi musieli nastawić ich zapalniki
zegarowe... - Jakby na potwierdzenie jego domysłów
pokładem wstrząsnęła kolejna eksplozja, tym razem
dużo bliższa.
Itaka zataczała się jak pijana, poza wszelką kontrolą,
jej silniki były sparaliżowane. Kiedy przestały pracować
wytwornice sztucznej grawitacji, pokład się przechylił.
Statek zaczął wirować wokół swojej osi i Duncan stracił
orientację.
Połyskująca sieć pojaśniała, zaciskając się jak pętla.
Na koniec w polu widzenia pojawiły się statki wroga,
jak myśliwi zbliżający się do zastawionych wcześniej
sideł. Duncan patrzył na ekrany pokazujące otoczenie
statku. Kto tak długo ich ścigał? Maskaradnicy? Jakaś
podła, nieznana rasa? Kto był tak przerażający, że
zmusił nawet Dostojne Matrony do ucieczki do Starego
Imperium?
- Te sukinsyny myślą, że nas mają. - Zacisnął pięść.
- A nie mają? - Baszar podniósł głowę znad ekranów
pokazujących stan urządzeń na Itace. Był
zaniepokojony zapalaniem się wskaźników poważnych
uszkodzeń, które pojawiały się w miejscach
oznaczających różne sekcje statku jak sztuczne ognie. -
Miny zniszczyły podstawowe układy i jesteśmy jak
martwi w przestrzeni kosmicznej.
Wprowadziwszy się w mentackie skupienie, Duncan
studiował panele na konsoli dowódcy. Ekrany
pokazywały zawiłą, zaciskającą się wokół nich sieć.
Dźgnął palcem węzeł na diagramie, obszar, na którym
pulsowały i migotały elektroniczne sygnały. Na
pierwszy rzut oka ten kłąb niczym się nie różnił od
reszty powiązanych ze sobą pasm, ale kiedy dokładniej
mu się przyjrzał, pomyślał, że być może znalazł słaby
punkt.
- Spójrz tutaj - powiedział.
Teg gorączkowo się przysunął.
- Luka? - zapytał.
- Gdybyśmy tylko mogli się poruszać! - Wytężając
umysł, Duncan chodził wielkimi krokami w tę i z
powrotem przed konsolą. - Przedarcie się przez ten
labirynt przypominałoby taniec pijaka... gdyby ten
statek mógł w ogóle latać.
- Gdyby cała załoga zabrała się do pracy, naprawa
uszkodzeń zajęłaby nam tydzień. - Baszar wskazał
ekrany rozpoznania taktycznego, a na nich dane
przekazywane przez czujniki dalekiego zasięgu. - Statki
wroga zaciskają wokół nas pętlę. Wiedzą, że nas złapali.
Duncan pogodził się z ponurą rzeczywistością.
- Silniki Holtzmana nie działają. Nie mamy szansy
dokonać w porę napraw, nie mamy szansy uciec. -
Uderzył pięścią w panel obok obrazu splątanego,
pulsującego węzła, który był luką w sieci. - Ale wiem,
że mógłbym to zrobić. Dlaczego ten cholerny statek nie
lata?!
Teg zerknął na błyski czujników pokazujące
zbliżające się jednostki wroga. Widział przepływający
automatycznie przez ekran strumień raportów o
uszkodzeniach i dokładnie wiedział, co trzeba zrobić.
Tylko on mógł tego dokonać.
- Potrafię naprawić ten statek. - Nie miał czasu na
wyjaśnienia. - Bądź gotów. - A potem po prostu zniknął.
*
Miles Teg przyspieszył swój metabolizm,
wprowadzając się w stan błyskawicznego ruchu,
którego nauczył się po poddaniu go przez Dostojne
Matrony i ich sługusów nieznośnym torturom. Czas
wokół niego zwolnił bieg. Z powodu niezwykłego
zapotrzebowania na energię będzie to dla niego
niebezpieczne, ale musiał to zrobić. Szybko pulsujące
światła alarmowe zmieniły rytm i teraz każdy cykl
błyśnięcia i przygaśnięcia zdawał się trwać godzinę.
Przejrzenie archiwalnych opisów układów statku
trwałoby zbyt długo - na szczęście Teg już wcześniej je
przestudiował. Jako mentat zapamiętał wszystko, od
razu więc zabrał się do pracy.
Sam.
Nawet przy zwiększonej szybkości ruchów starał się
biec tak chyżo, jak nigdy dotąd. Przeskakiwał z pokładu
na pokład, a wszystkie mijane osoby stały zastygłe
niczym posągi z obawą i zmieszaniem na twarzach.
Pędził ku najbliższym uszkodzeniom.
Tam gdzie wybuchła pierwsza mina, ujrzał ze
zdumieniem i konsternacją poskręcany metal, dziury
wypalone w maszynerii i puste miejsca po układach,
które wyparowały. Mknął od jednego krateru do
drugiego, oceniając skalę zniszczeń i zastanawiając się,
które układy są niezbędne do natychmiastowej ucieczki.
Maskaradnicy, którzy przeniknęli na Itakę, dobrze
rozmieścili i ukryli osiem min, więc wybuch każdej z
nich był obezwładniającym ciosem - uszkodzone
zostały systemy nawigacji i podtrzymywania życia,
silniki zaginające przestrzeń i broń defensywna.
Teg błyskawicznie podjął decyzję. Życie
przygotowało go do działania w sytuacjach
wyjątkowych; na polu bitwy nie można się było wahać.
Jeśli Duncanowi nie uda się zaraz odlecieć, nie będą im
potrzebne układy podtrzymywania życia. Można je
będzie naprawić później. Zrobi to on lub ktoś inny.
Mógł podjąć to ryzyko. Wytwornice pola
pozaprzestrzennego nie działały.
S i l n i k i. Cztery z ośmiu min sabotażyści umieścili
tak, by uszkodziły silniki zaginające przestrzeń.
Maskaradnik celowo podprowadził statek w pobliże
twierdzy wroga, a detonacje sparaliżowały i
unieruchomiły Itakę.
Wykorzystując mentackie zdolności, Teg zbadał i
przeanalizował sytuację, po czym ułożył plan działania.
Zinwentaryzował części zamienne i sprzęt. Musiał
szybko pracować, posługując się tym, co miał do
dyspozycji. Nikt nie mógł mu pomóc. Najpierw
przekierował i przeprogramował broń, przygotowując ją
do oddania salwy na nadlatujące statki. Mogło mu to
dać kilka dodatkowych chwil.
Cały czas się spieszył. Pulsujące światła alarmowe to
się zapalały, to gasły jak wschody i zachody słońca. W
jego układzie odniesienia minęła kolejna godzina. W
rzeczywistości od jego zniknięcia z mostka upłynęło
zaledwie parę sekund. Następnie zajął się silnikami, bez
których ucieczka była niemożliwa.
Główne połączenia zostały przerwane, katalizatory
Holtzmana wyrzucone z łożysk, wytrącone z
szeregowego ustawienia. W dwóch komorach reakcji
powstały wyłomy. Wybuch omal nie przebił kadłuba.
Teg stał osłupiały, z trzęsącymi się rękami, i myślał, że
nie da rady tego naprawić. Odegnał jednak te myśli i
wrócił do pracy.
Jego mięśnie drżały z wyczerpania, paliło go w
piersiach od tak szybkiego oddychania, że cząsteczki
tlenu ledwie mogły trafić do pęcherzyków płucnych.
Naprawa poszycia kadłuba powinna być dość łatwa.
Teg pobiegł do sektorów konserwacyjnych i znalazł
zapasowe płyty. Ciężkie dźwigi nie mogły pracować tak
szybko, by za nim nadążyć, więc zdecydował, że muszą
wystarczyć podnośniki dryfowe. Przymocował do
ciężkich płyt generatory wytwarzające pole o zerowej
grawitacji i ruszył z nimi pędem korytarzami, klucząc,
by nie wpaść na skamieniałych z wrażenia ludzi.
Z każdą sekundą statki wroga coraz bardziej się
zbliżały. Niektórzy pasażerowie dopiero teraz
dowiadywali się o wybuchach min. Znowu
przyspieszył, a z nim transportery dryfowe.
W ciągu paru godzin według przebiegu jego
procesów przemiany materii i tylko kilku minut w
rzeczywistości naprawił uszkodzenie kadłuba, które
mogłoby doprowadzić do wyłomu w maszynowni. Lał
się z niego pot. Był bliski omdlenia, ale mimo skrajnego
wyczerpania nie mógł sobie pozwolić na zwolnienie
tempa. Nigdy wcześniej nie odważył się zanurzyć tak
głęboko w płonącym szybie metabolizmu.
Jego organizm nie mógł długo wytrzymać tego
wyścigu z czasem, ale gdyby nie wytrzymał, statek
zostałby przechwycony i wszyscy by zginęli. Czuł, że
żołądek szarpią mu kły głodu. W ten sposób daleko nie
zajdzie. Musiał się skoncentrować, dostarczyć ciału
paliwa, by móc zrobić to, co było konieczne.
Nie zmniejszając tempa, głodny jak wilk, wpadł do
magazynu żywności. Znalazł batony energetyzujące i
wafle skondensowanego jedzenia. Jadł skoncentrowane
składniki odżywcze, dopóki się nie nasycił. Potem,
spalając kalorie równie szybko, jak je pochłonął, znowu
biegał od jednego uszkodzonego miejsca do drugiego.
Na tych wymagających skupienia pracach spędził
kilka subiektywnych dni. W odczuciu obserwatorów z
zewnątrz, poruszających się w normalnym, powolnym
jak posuwanie się lodowca tempie, minęła zaledwie
minuta czy dwie.
Kiedy zadanie zaczęło przerastać jego siły, baszar
postanowił ponownie ocenić, czego potrzebuje statek,
by funkcjonować. Jakie jest absolutne minimum
napraw, które pozwoliłoby Duncanowi przelecieć przez
lukę w sieci?
Wybuchające miny wyzwoliły kaskadę uszkodzeń.
Teg omal nie zagubił się w szczegółach, ale
przypomniał sobie o tym, co jest bezpośrednio
potrzebne, i wkroczył na cienki lód możliwości.
Razem ze swoimi dzielnymi ludźmi ukradł ten statek
z Gammu przed ponad trzydziestoma laty. Chociaż od
tamtej pory Itaka znakomicie się spisywała, nie przeszła
ani jednego z koniecznych przeglądów w stoczniach
Gildii. Nie zastąpiono zużytych części, układy ulegały
awariom wskutek starzenia się i zaniedbań oraz działań
sabotażystów. Mając ograniczone możliwości z powodu
braku części zapasowych i materiałów, rozpatrywał i
odrzucał różne wyjścia.
Światła alarmowe nadal pulsowały wolno. Poruszał
się zbyt szybko, by fale dźwiękowe mogły mieć
jakiekolwiek znaczenie. W czasie rzeczywistym
słyszałby wycie syren, krzyki ludzi, sprzeczne rozkazy.
Teg naprawił łoże kolejnego katalizatora Holtzmana,
po czym zrobił krótką przerwę, by zerknąć na ekran
przekazujący obrazy z zewnątrz. Zobaczył, że w końcu
przybyły statki wroga, masywne i potężne... cała flota
monstrualnych, kanciastych jednostek najeżonych
bronią, sensorami i innymi ostrymi występami.
Chociaż czuł się już wycieńczony, wiedział z
porażającą pewnością, że musi działać jeszcze szybciej.
Popędził do magazynów melanżu i ponieważ
poruszał się tak szybko, zerwał zamki jednym ruchem
dłoni. Wyjął kostki ciemnobrązowej, sprasowanej
substancji i spoglądając na nie, przeprowadził
mentackie obliczenia. Biorąc pod uwagę swój
supermetabolizm oraz to, że biochemiczna maszyneria
jego ciała pracowała tak szybko jak nigdy dotąd,
zastanawiał się, jaka dawka będzie odpowiednia. Jak
szybko wpłynie na niego? Zdecydował się na trzy wafle
- było to trzykrotnie więcej, niż kiedykolwiek
jednorazowo spożył - i pochłonął je.
Kiedy melanż rozszedł się po jego ciele i wlał się do
narządów zmysłów, poczuł się znowu pełen życia i
energii, zdolny do dokonania niemożliwych, ale
niezbędnych rzeczy. Jego mięśnie i nerwy paliły się do
działania, a stopy zostawiały ślady na pokładzie, gdy
biegł.
W ciągu paru minut zreperował następny układ. Ale
w tym czasie flota wroga zamknęła pierścień wokół
statku pozaprzestrzennego, a ten nadal nie mógł
odlecieć.
Teg spojrzał na przedramiona i zobaczył, że jego
skóra zdaje się wysychać, jakby zużywał każdą
odrobinę energii ciała.
Nacierające statki oddały salwę. Kule energii
nadciągały jak chmury burzowe, zbliżając się niezwykle
wolno. Było oczywiste, że gdy trafią w cel, wykonane
przez niego naprawy na nic się nie zdadzą, może nawet
zostanie zniszczony cały statek.
W kolejnym zrywie Teg rzucił się do układu
kierowania bronią. Na szczęście naprawił część z niej.
Systemy obronne Itaki działały ospale, ale przyciski
mechanizmów spustowych reagowały dość szybko.
Odpowiedział ogniem, wachlarzem rozproszonych
niczym śrut smug świetlnych, który wyglądał jak pokaz
fajerwerków z okazji jakiejś rocznicy. Promienie były
dokładnie wycelowane w nadlatujące pociski, by je
zniszczyć. Zaraz potem odwrócił się jednak od broni i
popędził do następnego uszkodzonego silnika.
Baszar Teg czuł się jak świeca, która wypaliła się do
końca i z której pozostała tylko grudka bezbarwnego
wosku. Pomimo wszystkich jego wysiłków wyczerpany
mężczyzna wciąż widział nadciągające widmo zagłady.
Jak odwdzięczymy się człowiekowi, który
zrobił to, co niemożliwe?
- baszar Alef Burzmali,
Elegia na śmierć żołnierza
Na mostku nawigacyjnym, parę chwil po zniknięciu
Milesa, Duncan patrzył na obrazy przekazywane przez
czujniki. Wiedział, co baszar musi robić.
Po wybuchach w jej wnętrzu Itaka dryfowała
bezwładnie w przestrzeni kosmicznej, otoczona przez
statki wroga najeżone taką ilością broni, jakiej Idaho nie
widział w całej flocie wojennej Harkonnenów. Miny
unieruchomiły generator pola pozaprzestrzennego i
wielki statek był teraz odkryty i bezbronny.
Po trwającej prawie ćwierć wieku ucieczce zostali
schwytani. Może nadeszła pora, żeby stawił wreszcie,
do diabła, czoło tajemniczym łowcom. Kim byli jego
niepokonani wrogowie? Widział kiedyś jedynie
widmowe kształty starca i staruszki. A teraz...
Na ekranach luka w pajęczej sieci poruszyła się,
niemal zamknęła, po czym znowu się otwarła, jakby z
niego szydziła.
- Dopóki oddychamy, dopóty mamy szansę -
powiedział głośno, bardziej do siebie niż do kogoś
innego. - Naszym zadaniem jest znalezienie okazji do
ucieczki, bez względu na to, jak może być ulotna czy
trudna do wykorzystania.
Teg powiedział, że naprawi układy statku. Duncan
zdawał sobie sprawę z pilnie strzeżonych zdolności
baszara. Miles latami ukrywał swój talent przed Bene
Gesserit, które bały się takich nadludzkich cech, widząc
w nich przejaw mocy potencjalnego Kwisatz Haderach.
Teraz te zdolności mogły ocalić ich wszystkich.
- Nie zawiedź nas, Miles - mruknął.
Zbliżające się statki wystrzeliły w stronę Itaki serię
rakiet. Duncan ledwie zdążył zakląć i przygotować się
na uderzenie, kiedy w odpowiedzi na salwę wroga
posypał się grad pocisków przechwytujących. Rakiety,
precyzyjnie namierzone, natychmiast wybuchły. Żadna
nie dosięgła celu.
Duncan zrobił wielkie oczy. Kto odpowiedział
ogniem? Pokręcił głową. Statek pozaprzestrzenny nie
mógł przecież wykonywać nawet podstawowych
manewrów, a zatem powinien być także pozbawiony
możliwości obrony. Omal nie podskoczył z radości.
Miles!
Nagle zaczęły migotać wskaźniki na panelu
sterowniczym. Zaświeciły się zielone lampki. Systemy
włączały się jeden po drugim. Wyczuwszy ruch, Idaho
szybko obrócił głowę w lewo.
Zmaterializował się przed nim baszar, ale był to inny
Miles Teg - nie młody ghola, którego Duncan
wychował i przebudził, lecz straszliwie wycieńczony
starzec, wysuszony jak mumia. Sprawiał wrażenie,
jakby miał za moment paść. Wyczerpała go praca, w
połowie której normalny człowiek już by umarł.
- Układy... działają - wychrypiał łamiącym się
głosem. Kosztowało go to resztki energii. - L e ć!
Wszystko zdarzyło się w jednej chwili, jakby również
Duncan wszedł w tryb przyspieszonego działania. W
pierwszym odruchu chwycił przyjaciela. Teg umierał,
może już nie żył. Postarzały baszar nie mógł utrzymać
się na nogach.
- L e ć , d o c h o l e r y! - Były to ostatnie słowa,
które Teg zdołał wykrztusić.
Myśląc z mentacką jasnością, Duncan rzucił się z
powrotem do paneli sterowniczych. Przysięgał w duchu,
że nie zmarnuje tego, co zrobił dla nich baszar.
P r i o r y t e t y. Jego palce zaczęły śmigać po
przyciskach jak spłoszone pająki.
Teg osunął się na podłogę z rozrzuconymi rękami i
nogami, martwy niczym zeschnięty liść, starszy nawet
niż pierwszy baszar w ostatnich chwilach Rakis.
M i l e s! Tyle spędzonych razem lat, wzajemnego
uczenia się, polegania na sobie. Niewiele osób w
licznych wcieleniach Duncana znaczyło dla niego tak
dużo.
Odsunął na bok żal, ale w mentackiej pamięci każde
przeżycie było ciągle żywe i wyraźne. Miles! Z Tega
została już tylko stara cielesna powłoka leżąca na
płytach podłogi. Duncan nie miał czasu na złość ani łzy.
Statek pozaprzestrzenny zaczął przyspieszać. Idaho
wiedział, jak się wyśliznąć z sieci, ale teraz musiał też
stawić czoło całej flocie wroga. Oddała drugą salwę.
Zamazana szczelina przed Itaką zdawała się
zapraszać. Duncan kierował się ku niej, poruszając z
taką szybkością, na jaką pozwalały jego ludzkie
odruchy. Statek pozaprzestrzenny rozpruł oporne nici
sieci.
- No dalej! - powiedział Idaho, pragnąc, by mieli to
już za sobą.
W stronę Itaki poleciały kolejne pociski i otarły się o
kadłub, gdy statek zbliżył się i okręcił. Duncan
sterował, wkładając w to swoje wszystkie umiejętności.
Silniki Holtzmana były gorące, a tablice
diagnostyczne pokazywały różne błędy i niedomagania
układów, ale żadne z nich nie groziły natychmiastową
awarią. Coraz bardziej zbliżali się do luki. Jednostki
wroga nie były w stanie przeciąć im drogi, nie poruszały
się wystarczająco szybko, by ich zatrzymać.
Oderwał się kolejny fragment sieci. Duncan to
widział.
Siłą woli skierował z powrotem uwagę na silniki,
przyspieszając znacznie bardziej, niż pozwalały na to
układy napędu. Dokonując gorączkowych napraw, Teg
nie zawracał sobie głowy zabezpieczeniami i
ograniczeniami ochronnymi. Ze wzrastającą prędkością
przedarli się przez otaczający ich kordon.
- Uda się nam! - powiedział Duncan do martwego
baszara, jakby przyjaciel mógł go usłyszeć.
Nagle wyskoczył naprzód gigantyczny,
przypominający torpedę statek wroga. Żaden człowiek
nie byłby w stanie prowadzić statku tak szybko,
zmieniając kurs przy przeciążeniach, które
zmiażdżyłyby kości jak pęk słomy w zaciśniętej garści.
Paląc silniki, napastnik wyczerpał całe paliwo w tym
jednym rzucie do przodu, którym ustawił swoją
jednostkę dokładnie na ich drodze.
Przy ograniczonej zdolności manewrowania Duncan
nie mógł w porę wykonać uniku. Statek
pozaprzestrzenny był zbyt duży, miał zbyt wielką
bezwładność. Było to niesamowite, ale statek wroga
otarł się w samobójczym ataku o dolną część kadłuba
Itaki, wytrącając ją z kursu i ponownie uszkadzając
silniki. Nieoczekiwane uderzenie wprawiło statek
pozaprzestrzenny w ruch wirowy. Jednostka wroga
pokoziołkowała w przestrzeń kosmiczną i
eksplodowała. Fala uderzeniowa jeszcze bardziej
zepchnęła Itakę z kursu i skierowała ją... z powrotem w
nienaruszone jeszcze oka sieci.
Duncan zaklął z przerażenia i wściekłości.
Nie mogąc zagiąć przestrzeni, statek
pozaprzestrzenny, z wyjącymi silnikami, został w tyle.
Lampki na panelach sterowniczych zapłonęły czerwono,
po czym zgasły. Mały wybuch w maszynowni jeszcze
bardziej uszkodził silniki Holtzmana. Itaka zawisła bez
ruchu w przestrzeni kosmicznej. Znowu.
- Przykro mi, baszarze - powiedział załamany
Duncan. Nie mając nic innego do roboty, ukląkł przy
zwłokach przyjaciela.
Na głównym ekranie pojawiła się wiadomość
przekazana przez otaczające ich statki. Mimo iż Duncan
był oszołomiony tym, co się stało, nie posiadał się ze
zdziwienia, zobaczywszy po raz pierwszy prawdziwe
oblicze wroga.
Ekran pokazywał gładką, elastometalową twarz
obdarzonej czuciem maszyny.
- Jesteście naszymi więźniami - dobiegł Idaho jej
głos. - Wasz statek nie nadaje się już do lotu.
Dostarczymy was wszechumysłowi Omniusowi.
Myślące maszyny!
Duncan starał się zrozumieć to, co widzi i słyszy.
Omnius? Wszechumysł? Wrogowie pozujący na parę
miłych staruszków byli w rzeczywistości myślącymi
maszynami? Niemożliwe! Myślące maszyny były od
tysięcy lat zakazane, a ostatni wszechumysł został
zniszczony na Corrinie pod koniec Dżihadu
Butleriańskiego.
Maszyny? Czyżby były jakoś sprzymierzone z
nowymi maskaradnikami?
Statki wroga rzuciły się na Itakę jak hieny na świeże
zwłoki.
Niektórzy ludzie narzekają, że przeszłość ich
prześladuje. Co za brednie! Ja się nią upajam.
- ghola barona Vladimira Harkonnena
Usidlona przez flotę maszyn Itaka, mając zniszczone
silniki i spaloną broń, była bezradna. Duncan mógł
tylko czekać i opłakiwać zmarłego przyjaciela. W
głowie huczało mu od wspomnień i natrętnych myśli o
konsekwencjach pojmania przez maszyny. Poruszał się
metodycznie, wykonując najprostsze nawet czynności
tylko dzięki mentackiemu skupieniu.
Na mostku była z nim Sziena. Chociaż szczyciła się
tym, że podobnie jak inne Bene Gesserit, panuje nad
swoimi emocjami, wydawała się głęboko poruszona i
zmartwiona, kiedy podnieśli we dwoje ciało Tega z
podłogi. Duncan nie mógł uwierzyć, że szczątki baszara
są tak kruche i lekkie. Wydawało się, że Teg składa się
z pajęczyny i żył, suchych liści i pustych kości.
- Miles oddał za nas życie - powiedział.
- Dwukrotnie - dodała.
Ta uwaga przywołała u Duncana wspomnienia o tych
wszystkich życiach, które on sam oddał za Atrydów.
- Tym razem ofiara na nic się zdała - rzekł ochrypłym
głosem. - Miles wykorzystał całe siły życiowe, by
dokonać napraw, które były nam potrzebne, a ja nie
zdołałem nas wyswobodzić. Nie powinien tego robić.
Sziena utkwiła w nim twardy wzrok.
- Nie powinien był p r ó b o w a ć? - zapytała. -
Jesteśmy ludźmi. Musimy próbować bez względu na to,
jakie mamy szanse. Nigdy nie ma gwarancji
powodzenia. W życiu każde działanie to ruletka. Baszar
walczył do ostatniego tchu, bo wierzył, że jest jakaś
szansa. Zamierzam zrobić to samo.
Duncan patrzył na zapadniętą, zmumifikowaną twarz
przyjaciela, wspominając zdecydowanie, z jakim stary
baszar poddawał go ciężkim ćwiczeniom, kiedy on sam
był młodym gholą. Sziena miała rację. Chociaż nie
udało mu się wyrwać Itaki z okrążenia, obaj z Milesem
pokazali wrogowi, że ludzie są nieprzewidywalni i
odporni, że nie można ich lekceważyć. A jeszcze się to
nie skończyło. Zamiast ich bez problemu schwytać,
myślące maszyny musiały poświęcić jeden ze swoich
największych statków tylko po to, by zatrzymać Itakę.
- Przeniesiemy go do jednego z małych luków
powietrznych - oświadczył Duncan. Teraz każdy ruch
statku dyktowały ciągnące ich jednostki wroga, więc nie
było sensu pozostawać przy sterach. - Nie mam zamiaru
pozwolić, żeby wzięły go myślące maszyny.
Szczątki baszara polecą w kosmos. Wszyscy
pozostali mogą być uwięzieni, żeby posłużyć myślącym
maszynom do eksperymentów czy tego, z powodu
czego starzec i staruszka ścigali ich dziesiątki lat, ale nie
Miles. Będzie to kolejne małe zwycięstwo... a
odpowiednio duża liczba małych zwycięstw prowadzi
do wygrania wojny.
Weszli do jednego z niewielkich pomieszczeń, a
Duncan od razu je poznał. Był to ten sam luk
powietrzny, przez który wyrzucił ostatnie rzeczy
Murbelli, przedmioty czepiające się go jak pajęczyna,
dopóki nie zmusił się do pozbycia się ich. Umieścili
nieprawdopodobnie lekką cielesną powłokę Tega w
komorze i zamknęli właz. Duncan patrzył przez okienko
obserwacyjne, żegnając się z przyjacielem.
- Nie jest to ceremonia, jaką bym sobie dla niego
wyobraził. Ostatnim razem stosem pogrzebowym
baszara była cała Rakis. Ale nie ma czasu. - Zanim
zdążył się rozmyślić, nacisnął guzik otwierający
zewnętrzny właz i ciało pokoziołkowalo w pustkę. -
Powinniśmy zwołać wszystkich i przygotować obronę.
- Jaką?
Spojrzał na nią.
- Każdą, jaka nam przyjdzie do głowy - odparł.
*
Popychany przez setkę jednostek myślących maszyn,
poobijany statek pozaprzestrzenny został zmuszony do
lądowania w Synchronii gdzie zmieniające się budynki
odsunęły się, by zrobić mu miejsce. Widoczna teraz
Itaka opadała jak związane dzikie zwierzę, łup
myśliwych polujących na grubego zwierza.
Baron Harkonnen uznał, że to wspaniały widok.
Stojąc na balkonie jednej ze stworzonych przez
Omniusa dla zaspokojenia własnego kaprysu wież,
patrzył badawczo na podchodzącą do lądowania
jednostkę. Nigdy jeszcze nie widział takiego statku.
Wprawdzie był ogromny, ale nie wywierał tak
przerażającego wrażenia, jak Vladimir sobie wyobrażał.
Miał bardziej naturalny kształt niż wielkie liniowce
Gildii, śmiertelnie groźne krążowniki sardaukarów,
jednostki bojowe Harkonnenów czy jego fregata.
Wydawał się tworem niezależnej ewolucji,
niesamowicie podobnym do opływowych form
myślących maszyn.
„Dziwny statek, dziwni pasażerowie" - pomyślał.
Według pierwszych raportów od zwiadowców
maszyn, którzy przechwycili statek pozaprzestrzenny,
wiele osób na jego pokładzie było gholami z przeszłości
barona, kłopotami wskrzeszonymi z historii, dokładnie
tak, jak podejrzewał Erazm. Znajdowali się wśród nich
lady Jessika, podrzędny mistrz miecza, niejaki Duncan
Idaho, drugi Paul Atryda i kto wie, ilu jeszcze innych.
Ghole wykasłane i wyplute jak grudki flegmy.
Obok niego stał na balkonie podekscytowany Paolo,
patrząc na prowizoryczny port kosmiczny, który czekał
na przyjęcie nowego statku.
- Zabijemy ich wszystkich, dziadku? - zapytał. - Nie
chcę, żeby był drugi Kwisatz Haderach. Mam być
jedynym. Powinienem natychmiast zażyć tę
superprzyprawę, którą dostarczył Khrone.
- Chętnie bym ci jej dał, drogi chłopcze, ale Omnius
nie pozwoli na to. Bądź cierpliwy. Nawet jeśli na tym
statku jest inny Paul Atryda, to prawdopodobnie jest
miękki i pełen współczucia. W przeciwieństwie do
ciebie nie został przeze mnie zahartowany. - Baron
skrzywił z niesmakiem pełne usta. Paolo nie zdawał
sobie sprawy, jak duża część jego osobowości została
zmieniona. - Bez problemu go pokonasz.
- Już to widziałem - rzekł Paul. - W prawdziwej,
proroczej wizji i teraz rozumiem, co się stanie.
- Wobec tego nie masz się czym martwić.
Uformowane przez Omniusa budynki zakołysały się
jak trzciny i objęły statek pozaprzestrzenny, po czym
złożyły go w metalowym łożysku. Lądowanie i proces
przyjmowania Itaki wydawały się ciągnąć bez końca.
Czy naprawdę trzeba było zakładać na nią tyle klamer
obejmujących ją jak szpony? Biorąc pod uwagę
uszkodzenia silników, było oczywiste, że pojmani nie
mogli uciec. Omnius miał jednak upodobanie do
popisywania się brutalną siłą. Baron nie mógł tego
zrozumieć.
Na balkonie pojawił się Erazm, ponownie w postaci
korpulentnej staruszki.
- Wejdę na pokład statku pozaprzestrzennego -
oświadczył baron, patrząc beznamiętnie na robota. -
Chcę - jego usta skrzywiły się w uśmiechu - pierwszy
powitać naszych gości.
Oczy staruszki błysnęły.
- Jesteś pewien, że to mądre, baronie? - spytała. - Nie
wiemy dokładnie, kto jest na tym statku. Będziesz w
niebezpieczeństwie, jeśli ktoś cię rozpozna. W
minionym życiu parę osób niezbyt cię lubiło.
- Nie zamierzam iść tam bez ochrony! Prawdę
mówiąc, spodziewam się, że zapewnisz mi pełną
obstawę. Mogą być roboty wartownicze albo, jeszcze
lepiej, oddział uzbrojonych maskaradników. Paolo
zostanie tutaj, ale ja wejdę na ten statek. - Podparł się
pod boki. - Prawdę mówiąc, domagam się tego.
Erazm sprawiał wrażenie rozbawionego.
- W takim razie lepiej damy ci maskaradników -
powiedział. - Wejdź na pokład i bądź naszym
ambasadorem. Jestem pewien, że użyjesz całej
dyplomacji, jakiej wymaga ta sytuacja.
Stawimy czoło wrogowi i zginiemy, jeśli
będziemy musieli zginąć. Wolę jednak, byśmy
z a b i l i tych, których musimy zabić.
- Matka Dowodząca Murbella,
wiadomość wysłana do sił obronnych
ludzkości
Dziesięć tysięcy statków Gildii przeciwko
nieskończonej liczbie jednostek wroga z zewnątrz.
Matka Dowodząca przygotowała do tej konfrontacji
wszystkich watażków, przywódców politycznych i
samozwańczych generałów oraz swoje zajadle siostry, a
raczej to, co pozostało z nowego zgromadzenia
żeńskiego. Obrońcy ludzkości rozlokowali siły na
drodze nadciągających myślących maszyn.
W ostatniej chwili pospieszyli im z pomocą gildianie,
obsadzając liczne jednostki liniowe i prowadząc je w
wyznaczone w przestrzeni kosmicznej punkty zborne.
Niewypróbowani dowódcy byli gotowi w takim stopniu,
w jakim Matce Dowodzącej udało się ich przeszkolić.
Hurmem zgłaszali się do armii uchodźcy z planet, które
znalazły się pod butem najeźdźcy. Każdy statek
wyposażony był w unicestwiacze produkowane
niezmordowanie przez ixańskie fabryki.
Niestety, Omnius przygotowywał się do tej rozprawy
od wieków. Myślące maszyny nadciągały nieubłaganie
jak siła natury, nie robiąc uników ani nie zbaczając z
kursu, bez względu na to, jakie siły zgromadzono
przeciw nim na poszczególnych planetach. Po prostu
przetaczały się po wszystkim, co stało na ich drodze.
Aby plan Murbelli się powiódł, linię statków wroga
trzeba było powstrzymać w każdym punkcie oporu. W
każdym układzie gwiezdnym. Żadne pole bitwy nie
było nieważne. Podzieliła obrońców na sto niezależnych
grup, z których każda składała się z setki nowych
statków zbudowanych przez Gildię. Zgrupowania
bojowe zostały rozmieszczone w szeroko
rozproszonych, ale ważnych punktach poza
zamieszkanymi układami i były gotowe do odparcia
wroga.
Ostatnią linię oporu stanowiło sto nowych jednostek
patrolujących przestrzeń w pobliżu Kapitularza oraz
pewna liczba starszych, mniejszych statków jako
uzupełnienie. Wiedzieli, że Omnius uważa tę planetę za
główny cel. Czekając na starcie, Matka Dowodząca
pomyślała, że nowe statki wyglądają wspaniale, a linia
obrony robi wrażenie. Obrońcy nie bali się, byli pewni
siebie.
Jednak według szacunków nowego zgromadzenia
żeńskiego myślące maszyny miały nad nimi przewagę
liczebną w stosunku sto do jednego.
Aby podtrzymać pewność siebie, wszyscy obrońcy
oglądali hologramy ixańskiej próby nowych
unicestwiaczy przeprowadzonej na martwej Richese,
podziwiając siłę niszczenia tej broni. Obserwatorki
Bene Gesserit nadzorowały linie produkcyjne na Ixie, a
technicy sprawdzili złożoną broń po jej zainstalowaniu
we flocie Murbelli. Ona sama trzymała się kurczowo
nadziei, że na tych ostatnich bastionach siły Omniusa
pokruszą sobie zęby.
Bardziej niż kiedykolwiek w ciągu minionego
ćwierćwiecza Murbella żałowała, że podczas tego
ostatecznego starcia nie ma u jej boku Duncana Idaho.
Czując samotność dowódcy i pokusę, by ulec
prymitywnym ludzkim przesądom i pomodlić się do
niewidzialnego anioła stróża, zacisnęła szczęki.
„To się musi udać!" - powiedziała sobie.
Jej wielkie statki krążyły wokół planety, nie wiedząc,
z której strony nadciągnie flota wroga. Uchodźcy
zapełniający tymczasowe obozy na spustoszonych przez
zarazę kontynentach pragnęli się ewakuować z
Kapitularza, ale nawet gdyby były statki, które mogłyby
ich przewieźć, nie mieli się dokąd udać. Każda sprawna
jednostka w tym sektorze została zarekwirowana na
potrzeby armii stawiającej czoło myślącym maszynom.
To było wszystko, co zdołał zgromadzić rodzaj ludzki.
- Matko Dowodząca, zbliżają się statki wroga -
powiedział administrator Gorus, otrzymawszy
wiadomość z pokładu obsługi czujników. Jego jasny
warkocz wyglądał, jakby był nieco wystrzępiony.
Przekonano go, by został na pokładzie głównego statku
na najważniejszym polu bitwy i przyglądał się, jak się
sprawują nowe jednostki wyprodukowane przez jego
stocznie. Najwyraźniej wcale się z tego nie cieszył.
- Dokładnie na czas. Dokładnie tak, jak się
spodziewałam - stwierdziła Murbella. - Rozstawcie
statki do możliwie najszerszego ostrzału, żebyśmy
wszyscy naraz uderzyli na wroga, nim zdąży
zareagować. Maszyny przystosowują się do sytuacji, ale
rzadko biorą pod uwagę nieoczekiwane posunięcia.
Gorus spojrzał na nią z kwaśną miną.
- Opierasz swoje przypuszczenia na starych
zapiskach, Matko Dowodząca? - zapytał. - Wyciągasz
wnioski z tego, jak Omnius reagował piętnaście tysięcy
lat temu?
- W pewnym stopniu, ale polegam na własnym
instynkcie.
Kiedy nadciągnęły ciężko uzbrojone statki maszyn,
wyglądały jak coraz silniejszy deszcz meteorytów.
Potworne jednostki, tysiące przeciwko setce
zdesperowanego zgromadzenia żeńskiego, zawisły nad
nimi. Wiedziała, że wobec podobnego zagrożenia stają
teraz obrońcy ludzkości na całej linii frontu, w stu
innych układach.
- Przygotować się do wystrzelenia unicestwiaczy.
Zatrzymać ich, zanim się zbliżą do Kapitularza. -
Murbella skrzyżowała ramiona na piersi.
Wszyscy kapitanowie oznajmili przez komlinię o
swojej gotowości.
Nadciągające statki maszyn zwolniły, jakby chciały
zobaczyć, co może być tą małą przeszkodą.
„Nie doceniają nas" - pomyślała Murbella.
- Weźcie jak największe cele - powiedziała. -
Strzelajcie w grupy statków wroga.
- Cele wybrane, Matko Dowodząca - powiedział
Gorus, a jego słowa zostały natychmiast przesłane przez
techników do innych jednostek.
Murbella musiała uprzedzić myślące maszyny, zanim
otworzą ogień.
- Wystrzelić unicestwiacze - wydała rozkaz.
Trzymała się pewnie.
Z wyrzutni posypały się srebrzyste iskry
unicestwiaczy, ale kiedy dotarły do linii wroga, zgasły.
Nic się nie wydarzyło, chociaż przynajmniej część z
nich musiała trafić w cel. Statki maszyn najwyraźniej na
coś czekały.
Murbella rozejrzała się wokół.
- Potwierdźcie, że unicestwiacze są uzbrojone -
rzuciła przez komlinię. - Gdzie są wybuchy? Oddać
drugą salwę!
Rozległy się dzwonki alarmowe. Gorus biegał
gorączkowo od jednego stanowiska do drugiego,
krzycząc na gildian na wyższych pokładach. Do
centrum dowodzenia wpadła wycieńczona Matka
"Wielebna i zatrzymała się przed Murbellą.
- Nasze unicestwiacze nie działają - powiedziała. - Są
bezużyteczne.
- Ale przecież zostały sprawdzone! Siostry
nadzorowały linie produkcyjne. Jak mogą być wadliwe?
W tym momencie cała setka statków broniących
Kapitularza zamarła, ich silniki przestały pracować,
światła zamigotały. Ucichło dudnienie jednostek
napędowych.
- Co się dzieje? - zapytał Gorus. - Sabotaż?
Zostaliśmy zdradzeni?
Jednostki maszyn okrążyły ich, jakby cały czas na to
czekały.
- Sztuczne systemy nawigacyjne nie reagują na nasze
polecenia, administratorze - oznajmił głuchym głosem
widoczny na ekranie monitora gildianin. - Nie panujemy
nad sterami. Nasze statki... nie działają.
Na pokładach zapłonęły niesamowitym blaskiem
światła alarmowe.
- Maszyny znalazły sposób wyłączenia naszych
systemów?
- To nie jest żadne wyłączenie, Matko Dowodząca. -
Gorus obrócił się do Murbelli. - Po... po prostu nie
działają. Wszystkie.
Nagle rzuciły się na nich siły maszyn, tysiące
statków, które mogły łatwo zmiażdżyć obrońców
planety. Murbella przygotowała się na śmierć. Jej armia
nie była w stanie obronić ani siebie, ani Kapitularza,
którego przyrzekła strzec.
Ale zamiast zaatakować, flota wroga przeleciała
powoli obok obrońców, kpiąc z ich niemocy. Maszyny
nie zadały sobie nawet trudu, żeby otworzyć ogień,
jakby siły zgromadzenia niewarte były uwagi!
Daleko za nimi, dopiero na skraju układu
słonecznego, pojawiła się druga fala myślących maszyn,
kierując się na Kapitularz. To samo musiało się dziać
wszędzie, we wszystkich starannie wybranych przez
Murbellę ostatnich punktach oporu w stu układach
gwiezdnych.
- One wiedziały! Te przeklęte maszyny
w i e d z i a ł y, że nasze unicestwiacze nie będą działać!
- Jakby statki Murbelli nie były niczym więcej niż
kamykiem na drodze do niechronionego zupełnie
macierzystego świata zgromadzenia.
Na żadnym z jej nowych statków Gildii nie było
nawigatora. Większość nawigatorów zniknęła wraz ze
swoimi liniowcami. Każdy statek w jej zgrupowaniu
bojowym korzystał z ixańskich kompilatorów
matematycznych. Komputery... myślące maszyny.
I x a n i e! Murbella sklęła się w duchu za nadmierne
poleganie na nowych unicestwiaczach i rzekomą
zdolność przewidzenia posunięć wroga.
- Chodź ze mną, administratorze - powiedziała do
Gorusa. - Chcę zobaczyć te unicestwiacze na własne
oczy. - Chwyciła go za ramię tak mocno, że na pewno
zostawiła mu sińce.
Kierując się światłami alarmowymi, poszli szybko na
pokład, na którym była zainstalowana broń. Na półkach
leżały rzędy błyszczących srebrzystych wypalaczy
planet wyprodukowanych przez Ixan.
Wyszedł im naprzeciw zrozpaczony gildianin.
- Sprawdziliśmy tę broń, administratorze -
powiedział. - Została prawidłowo zainstalowana.
Mechanizmy spustowe działają. Wystrzeliliśmy
dziesiątki unicestwiaczy, ale żaden nie wybuchł.
- Dlaczego nie zadziałały?
- Dlatego, że... że same unicestwiacze...
Murbella podeszła do gildianina, który otworzył
pierwszy z brzegu pocisk. Pod zawiłym labiryntem
przewodów i delikatnych komponentów znajdował się
ładunek wybuchowy. Był wtopiony w obudowę, nic
więc dziwnego, że całość nie działała.
- Jest bezużyteczny, Matko Dowodząca - powiedział
Gorus. - To sabotaż.
- Ale przecież sama widziałam próby. Jak to
możliwe?
- Broń mógł unieszkodliwić mechanizm zegarowy
albo flota wroga mogła wysłać sygnał, który ją rozbroił.
Jakaś chytra sztuczka, której nie mogliśmy przewidzieć.
Murbella stała przerażona. Popełniła ten sam błąd,
który - jak była święcie przekonana - miały popełnić
maszyny: nie wzięła pod uwagę, że może się zdarzyć
coś nieprzewidzianego. Otworzyli wspólnie inny
unicestwiacz i stwierdzili, że jest tak samo stopiony i
nie działa. Poczuła w sercu chłód, który rozszedł się po
całym jej krwiobiegu. Tę broń wytwarzali przez lata
Ixanie, a jej koszt w melanżu niemal doprowadził
zgromadzenie żeńskie do bankructwa. Została
wystrychnięta na dudka, jej flotę zaś wykastrowali
Ixanie, zanim zaczęła się bitwa.
- A co z naszymi silnikami? - zapytała.
- Można je uruchomić, jeśli weźmiemy się do tego
bez kompilatorów matematycznych.
- Mam w nosie kompilatory! Znajdźcie jakiś sposób
uratowania przynajmniej części unicestwiaczy.
Wszystkie są niesprawne? Żaden nie działa?
- Jedyny sposób, żeby się tego dowiedzieć, Matko
Dowodząca, to otworzyć i zbadać każdy z nich.
- Moglibyśmy wystrzelić wszystkie i mieć nadzieję,
że niektóre nadal działają. - Murbella skinęła wolno
głową. To było jakieś wyjście. W obecnej sytuacji to nic
ich nie kosztowało. Musiała znaleźć jakiś sposób na
podjęcie walki i miała nadzieję, że innym
zgrupowaniom bojowym wiedzie się lepiej... ale wątpiła
w to. Bez sprawnych unicestwiaczy każda planeta na
linii frontu pozbawiona była obrony i czekała ją
niechybna zagłada.
A za to wszystko ona ponosiła odpowiedzialność.
Niektórzy twierdzą, że najlepszą zemstą jest
samo przetrwanie.
Jeśli chodzi o mnie, wolę coś bardziej
dosadnego.
- ghola barona Vladimira Harkonnena
Pod wpływem kaprysu baron powiedział dziesięciu
towarzyszącym mu maskaradnikom, by przybrali
wygląd sardaukarów ze Starego Imperium. Nie
wiedział, czy ktokolwiek w ogóle doceni ten żart -
mody się zmieniały i historia zapominała o takich
szczegółach - ale pomogło mu to wytworzyć wokół
siebie nimb władzy. W pierwotnym życiu odniósł
wspaniałe zwycięstwo nad rodem Atrydów z nielegalnie
zgromadzonymi sardaukarami u boku.
Pozostawiwszy niespokojnego Paola, rzekomo „dla
jego bezpieczeństwa", z Erazmem, baron przebrał się w
szamerowany złotem i ozdobiony epoletami mundur
szlachcica, na szyi zawiesił łańcuch będący oznaką jego
godności. U boku miał ceremonialny sztylet z zatrutym
ostrzem, a w rękawie, skąd łatwo mógł go wydobyć,
szerokopasmowy głuszak. Chociaż towarzyszyła mu
eskorta maskaradników naśladujących sardaukarów, im
też zbytnio nie ufał. Nigdy dość ostrożności.
Kiedy jednak świta barona podeszła do uwięzionego
statku pozaprzestrzennego, maskaradnicy nie mogli
znaleźć drzwi w długim na kilometr kadłubie. Było to
frustrujące i żenujące, ale Omnius nie dał się
powstrzymać. Pod kierunkiem wszechumysłu
fragmenty pobliskich budynków zmieniły się w
gigantyczne narzędzia i rozdarły kadłub, zrywając płyty
i żebrowanie. Łatwiej było zastosować brutalną siłę, niż
zlokalizować właściwy właz i znaleźć kod otwierający
nieznane zamki.
Po otwarciu statku baron wraz ze swoją świtą wszedł
do niego, pochylając głowę pod zwisającymi
szczątkami poszycia i przewodami, z których sypały się
iskry. Przygotowani na zasadzkę, ale udający pewnych
siebie, ruszyli krętymi korytarzami. Wysforowały się
przed nich patrzydła Omniusa, by zbadać wnętrze statku
i sporządzić jego mapę.
Porwani pasażerowie na pewno zrozumieją, że
jedynym wyjściem jest poddanie się. Jaki inny wniosek
mogliby wyciągnąć? Niestety, w pierwszym życiu
baron miał częstokroć do czynienia z fanatykami, takimi
jak szaleni Fremeni na Arrakis. Było możliwe, że ci
nieszczęśnicy zamierzają stawić rozpaczliwy,
beznadziejny opór i walczyć, dopóki nie zostaną zabici,
włącznie z domniemanym Kwisatz Haderach.
Wtedy jedynym rozgrywającym zostałby Paolo, i
bardzo dobrze.
W statku pozaprzestrzennym napotkali najpierw
Duncana Idaho i patrzącą na nich wyzywająco Bene
Gesserit, która przedstawiła się jako Sziena. Oboje
czekali na nich na środku szerokiego korytarza. Baron
niejasno przypominał sobie to, czego dowiedział się o
tym mężczyźnie z archiwum rodu Atrydów: mistrz
miecza z Ginaza, jeden z najbardziej zaufanych
wojowników księcia Leto, zabity na Arrakis, gdy
osłaniał uciekających Paula i Jessikę. Z drwiącego
uśmiechu Idaho wywnioskował, że ten ghola również
odzyskał wspomnienia.
- Oho, widzę, że mnie znasz - powiedział baron.
Idaho nawet nie drgnął.
- Gdy byłem jeszcze chłopcem, uciekłem z Giedi
Prime - odparł. - Pokonałem Rabbana podczas jednego
z jego polowań. Od tamtej pory przeżyłem wiele istnień.
Mam nadzieję, że tym razem ujrzę na własne oczy, jak
umierasz.
- Mówisz śmiało, zupełnie jak jeden z tych
ujadających psów, które trzymał u boku Imperator
Szaddam. Groźnie warczały, ale ustępowały, kiedy się
na nie naparło. - Chroniony przez maskaradników
pozujących na sardaukarów, spojrzał na korytarz za
nimi. - Ilu ludzi macie? - spytał. - Przyprowadźcie ich
do kontroli.
- Już się zebraliśmy - odparła Sziena. - Jesteśmy
gotowi.
Baron westchnął.
- I bez wątpienia rozmieściliście na pokładach
komandosów albo strzelców wyborowych? - rzekł. -
Wasze dane osobowe zostaną sprawdzone. Dziecięcy
opór może nam sprawić nieco kłopotów, ale nic wam
nie da. Mamy dość oddziałów, by was wszystkich
wykosić.
- Stawianie oporu byłoby głupie - powiedziała
Sziena. - Przynajmniej w tak oczywisty sposób.
Baron zrobił gniewną minę i usłyszał w głowie głos
dziewczynki:
- Ona igra z twoim umysłem, dziadku.
- Ty też! - syknął, wprawiając pozostałych w
zdumienie.
- Na statek wchodzi dodatkowo pięciuset naszych
ludzi - oznajmił dowódca fałszywych sardaukarów. -
Ruchome sensory maszyn przeszukają pomieszczenia
na każdym pokładzie i znajdziemy wszystko, co tam
jest. Zlokalizujemy Kwisatz Haderach.
- Kwisatz Haderach? - zapytał Idaho. - Czy to właśnie
tego szukali starzec i staruszka? Na tym statku? Proszę
bardzo, traćcie czas na swoje poszukiwania.
- Gdybyśmy mieli na statku nadczłowieka - dodała
ostrym tonem Sziena - nigdy nie udałoby wam się nas
schwytać.
Uwaga ta zaniepokoiła barona. Słyszał w głowie
doprowadzający go do szału głos Alii chichoczącej z
jego konsternacji. Twarz mu poczerwieniała, ale zmusił
się do milczenia. Wyszedłby na głupca dyskutującego z
niesłyszalnym głosem niewidzialnej prześladowczyni.
Podeszły i stanęły przed nim jak do inspekcji nowe
grupy pasażerów.
Najbardziej niepokoił go kilkunastoletni ghola
drobnej postury. Młodzieniec był chudy i miał ziemistą
cerę. Jego oczy płonęły nienawiścią, chociaż baron
zupełnie nie przypominał go sobie. Zastanawiał się, co
mu zrobił.
- Przyjrzyj mu się uważniej, dziadku. Na pewno go
poznajesz. O mało cię nie zabił - rozległ się znowu w
jego czaszce głos Alii.
- Przysięgam, że znajdę sposób, by usunąć cię z mojej
głowy - odpowiedział jej w myślach baron.
Z obojętną miną spojrzał ponownie na ponurego
gholę i nagle skojarzył czarny romb wyrysowany na
jego czole.
- Ależ to ty, Yueh! - powiedział. - Drogi doktorze
Yueh, jak milo cię znowu zobaczyć! Nigdy nie miałem
okazji powiedzieć ci, jak bardzo pomogłeś dawno temu
sprawie Harkonnenów. Cieszę się, że mam
nieoczekiwanego sojusznika na tym statku.
Yueh wyglądał na cherlawego i nieudolnego, ale w
jego wzroku była autentyczna żądza mordu.
- Nie jestem twoim sojusznikiem - warknął.
- Jesteś mizernym robakiem. Wcześniej dałeś się
łatwo zmanipulować i mogę to zrobić ponownie. -
Baron zdziwił się, że chudzielec nie cofnął się pod
wpływem tych słów. Ta wersja Yuego wydawała się
silniejsza, być może odmieniona przez nauki
wyciągnięte z haniebnej przeszłości.
- Nie masz już nade mną władzy, baronie. Nie masz
Wanny. A nawet gdybyś miał, nie powtórzyłbym
dawnych błędów. - Skrzyżowawszy ramiona na wąskiej
piersi, wysunął wyzywająco spiczastą brodę.
Kiedy podeszło jeszcze więcej pasażerów, baron
odwrócił się raptownie od doktora Akademii Suka.
Jedna z przybyłych, brązowowłosa, mniej więcej
osiemnastoletnia kobieta, wyglądała dokładnie tak jak
śliczna lady Jessika. Wyraźny wstręt, z jakim na niego
patrzyła, świadczył, że również ona odzyskała
wspomnienia. Czy Jessika wiedziała, że w
rzeczywistości była jego córką? Jakież zajmujące
mogliby wieść rozmowy!
Obok niej stała w opiekuńczej pozie młodsza kobieta
ubrana jak Fremenka i ciemnowłosy młodzieniec,
idealny obraz Paola, tylko młodszy.
- Ależ to młody Paul! - krzyknął baron. - Kolejny
Paul Atryda?
Szybkie cięcie, zaledwie ukłucie zatrutym sztyletem,
i byłoby po rywalu Paola do funkcji Kwisatz Haderach.
Ale baron aż się wzdrygnął na myśl o tym, jak
zareagowałby na to Omnius. Oczywiście chciał, by
Paolo zdobył należną mu z tego tytułu władzę, ale nie
zamierzał poświęcić dla niego życia. Chociaż to on
wychował i wyszkolił Paola, ten chłopiec był A t r y d ą.
- Cześć, dziadku - rzucił Paul. - Pamiętam, że byłeś
starszy i bardziej otyły. - Jego postawa i ton zirytowały
barona. Co gorsza, odniósł wrażenie... jakby Paul miał
to powiedzieć, jakby on sam zobaczył to już w
dziesięciu różnych wizjach.
Mimo to Harkonnen złożył dłonie do szyderczych
braw.
- Czyż technologia wytwarzania gholi nie jest czymś
cudownym? - powiedział. - Przypomina bisy na koniec
nudnych występów kuglarzy na dworze Imperatora.
Zatem wszyscy zebraliście się do ponownej rozgrywki?
Paul zesztywniał.
- Ród Atrydów już dawno temu zmiażdżył ród
Harkonnenów - rzekł. - Teraz spodziewam się
podobnego wyniku.
- Oho! - Chociaż ghola barona był rozbawiony, nie
zbliżył się ani o krok. Skinął na swoich sardaukarów. -
Niech ich dokładnie obejrzą lekarz i dentysta, zanim
podejdą do mnie choć trochę bliżej. Szczególną uwagę
zwróćcie na ich zęby. Szukajcie kapsułek z trucizną.
Osiągnąwszy cel, baron miał już wyjść ze statku
pozaprzestrzennego, gdy wśród zebranych w korytarzu
uciekinierów zauważył małą dziewczynkę, która stała
spokojnie obok dwunastoletniego chłopca i wszystko
obserwowała. Oboje wyglądali na Atrydów. Zastygł,
rozpoznawszy Alię.
To krwiożercze dziecko nie tylko dźgnęło go gom
dżabbarem i nawiedzało jego myśli, ale teraz stało przed
nim!
- Spójrz, dziadku, teraz możemy cię dręczyć z
zewnątrz i od środka! - Jej głos przeszywał mu głowę
jak lodowe igły.
Baron zareagował, nie dbając o konsekwencje.
Wyrwawszy z pochwy ceremonialny sztylet, chwycił
dziewczynkę za kołnierz i wzniósł ostrze.
- Nazwali cię Złym Duchem! - krzyknął.
Alia szarpała się jak wściekłe zwierzę, ale nie
piszczała. Małymi stopami kopnęła go w żołądek z tak
zaskakującą siłą, że aż zaparło mu dech. Baron zatoczył
się i nie wahając się ani sekundy, wbił w jej bok zatrute
ostrze. Weszło jak w masło. Wyszarpnął je i zadał drugi
cios, tym razem prosto w serce Alii.
Jessika krzyknęła. Paul skoczył do przodu, ale było
już za późno. Duncan ryknął ze złości i rzucił się na
najbliższego sardaukara. Zabił go ciosem w krtań.
Uderzył drugiego, również miażdżąc mu gardło, i runął
na barona jak dzikie zwierzę. Harkonnen nie zdążył się
nawet przestraszyć, kiedy pozostali strażnicy zamknęli
wokół niego krąg, a czterej inni odciągnęli Duncana.
Reszta fałszywych sardaukarów uniosła broń, by
powstrzymać wstrząśniętych jeńców.
Odzyskawszy panowanie nad sobą, baron spojrzał
drwiąco na dziewczynkę umierającą w jego uścisku.
- To odpłata za zabicie mnie - powiedział. Śmiejąc się
z krwi na swoich rękach, cisnął ją na podłogę jak
zepsutą lalkę. Prześladowczyni w jego głowie nie
wydała żadnego dźwięku. Czyżby pozbył się również
jej?
Na twarzach stojących obok jeńców malowała się
żądza mordu, co zaniepokoiło barona. Wycofał się z
uśmiechem w otoczeniu chroniących go
maskaradników. Obaj zabici żołnierze powrócili do
swoich naturalnych postaci, ale żaden z pasażerów
statku pozaprzestrzennego nie wydawał się tym
zaskoczony. Wokół zamordowanego dziecka zebrała się
hałastra Atrydów, natomiast sardaukarzy podnieśli
poległych towarzyszy.
Sziena powstrzymała Duncana przed kolejnym
samobójczym atakiem.
- Jeden zgon wystarczy - powiedziała.
- Nie. To dopiero początek. - Z widocznym
wysiłkiem zapanował nad sobą. - Ale na razie na tym
koniec.
Baron roześmiał się, a maskaradnicy zmusili go do
szybszego marszu. Kiedy spojrzał na swoją świtę,
przekonał się, że zmiennokształtni odnoszą się z
dezaprobatą do tego, co zrobił.
- No i co? - powiedział. - Nie muszę się przed wami
usprawiedliwiać. Przynajmniej pozbyliśmy się Złego
Ducha.
- Pozbyliście się, powiadasz? - zachichotał brzmiący
jak tłuczenie szkła dziewczęcy głosik w jego głowie. -
Pozbyliście się? Tak łatwo się ode mnie nie uwolnisz.
Zagnieździłam się w twojej czaszce, zanim jeszcze
urodził się ten ghola. - Głos przybrał na sile. - Teraz
będę cię jeszcze bardziej dręczyła. Nie dałeś mi wyboru,
muszę więc występować w roli twojego sumienia,
dziadku.
Baron odmaszerował szybszym krokiem, starając się
zamknąć jej usta.
W wojnie totalnej gra toczy się o wszystko -
albo totalne zwycięstwo, albo totalna
przegrana.
- wojownik ze Starej Terry
Myślące maszyny nadal otaczały statek
pozaprzestrzenny ścisłym kordonem. Sziena patrzyła,
jak Jessika wynosi ciało Alii. Jakże musiało być to dla
niej bolesne. Po odzyskaniu wspomnień Jessika
doskonale wiedziała, kim naprawdę jest Alia, i zdawała
sobie sprawę z jej wielkiego potencjału. Była też w tym
gorzka ironia - święta Alia od Noża powalona nożem.
Jessika tuliła bezwładne dziecko, a całym jej ciałem
wstrząsał z trudem powstrzymywany szloch. Kiedy
podniosła wzrok na Szienę, w jej oczach widać było
zimną desperację. Obok niej stał Duncan z twarzą
wykrzywioną złością.
- Zemścimy się, pani - powiedział. - Tak wielu z nas
gardzi baronem, że nie pożyje on już długo.
Nawet Yueh siedział sprężony i napięty jak
naładowana broń.
Paul i Chani wzięli się za ręce, czerpiąc od siebie
nawzajem siłę. Leto II patrzył bez słowa, a w jego
głowie tłoczyły się bez wątpienia sprzeczne myśli.
Chłopiec zawsze zdawał się mieć w sobie coś, czego nie
było widać, niczym w ogromnej górze lodowej, której
większa część kryła się pod powierzchnią. Sziena od
dawna podejrzewała, że Leto II może się okazać
najpotężniejszym z gholi, które stworzyła.
Jessika uniosła głowę, znalazłszy w sobie siłę.
- Zabierzemy ją do mojej kabiny - powiedziała. -
Duncan, pomożesz mi?
Wokół nich krążył doktor Yueh, rozpaczliwie
pragnąc uzyskać przebaczenie.
Sziena przyglądała się temu z niepokojem, frustracją i
złością. Straciła już baszara, teraz została zamordowana
Alia, a trzy inne ghole, które miały kluczowe znaczenie
- Paula, Chani i Leto II - nie były przebudzone. Stilgar i
Liet-Kynes zostali na Qelso, a Thufir Hawat okazał się
maskaradnikiem. Teraz, kiedy stanęli twarzą w twarz z
wrogiem i potrzebowali gholi, nie mogła skorzystać ze
zbyt dużej części tej „broni". Miała tylko Yuego,
Jessikę... i Scytale'a, jeśli mogła liczyć na Tleilaxanina.
Obawiała się, że dopadnie ją wyczerpanie. Tak długo
uciekali, mając plany i nadzieje, ale nie dotarli do celu.
Nie o takim końcu wędrówki marzyła.
Znowu rozległ się w jej głowie cichy, odległy głos
Sereny Butler rozzłoszczonej ujawnieniem się wroga.
- Okrutne maszyny zawsze chciały zlikwidować
wszystkich ludzi - powiedziała. Miała na ten temat
wiedzę z pierwszej ręki. - Nie potrafią zapomnieć.
- Ale przecież zostały zniszczone - rzekła głośno
Sziena.
- Najwidoczniej nie. Podczas Dżihadu
Butleriańskiego zginęły miliardy ludzi, ale nawet to nie
wystarczyło. W ostatecznym rozrachunku ja też nie
dałam im rady.
- Miło mi, że w końcu mogę was poznać - rozległ się
chrypiący kobiecy głos. Korytarzem szła samotna
staruszka z szerokim uśmiechem na pomarszczonej
twarzy. Mimo podeszłego wieku poruszała się sprawnie
i było w niej coś groźnego.
Sziena od razu odgadła, że musi to być owa
tajemnicza staruszka, która bez przerwy na nich
polowała.
- Duncan mówił nam o tobie - rzekła.
Kobieta uśmiechnęła się w działający na nerwy
sposób, jakby potrafiła przeniknąć najskrytsze myśli i
zamiary Szieny.
- Byliście trudną do pochwycenia zdobyczą -
powiedziała. - Tyle straconych lat. Odgadłaś już, kim
naprawdę jestem?
- Jesteś wrogiem.
Nagle twarz, ciało i ubranie staruchy zafalowały jak
stopiony, płynny metal. Początkowo Sziena myślała, że
to kolejny maskaradnik, ale głowa i ciało nabrały
połysku wypolerowanej platyny, a ubranie zamieniło się
w wykwintną szatę. Na gładkiej twarzy wciąż widniał
ten sam uśmiech, ale układały się weń radykalnie
odmienne rysy. Robot.
Sziena poczuła wrzawę w skrytych w głębi jej
świadomości Innych Wspomnieniach. Z tego zgiełku
wzniósł się znany już jej głos Sereny Butler.
- To Erazm! Zabij go!
Z wielkim trudem uciszyła Serenę i pozostałe głosy.
- Jesteś Erazm - powiedziała. - Ten, który zabił
dziecko Sereny Butler, rozpętując trwający setki lat
dżihad przeciw myślącym maszynom.
- Zatem nadal, po tak długim czasie, pamięta się
mnie. - W głosie robota brzmiało zadowolenie.
- Owszem, pamięta cię Serena - odparła Sziena. - Jest
we mnie i nienawidzi cię.
Na twarzy robota pojawiła się czysta radość.
- Jest w tobie sama Serena Butler? A tak, wiem o
waszych Innych Wspomnieniach. Maskaradnicy
sprowadzili do nas wiele Bene Gesserit.
W głowie Szieny ponownie rozległa się wrzawa.
- Ja jestem Sereną Butler, a ona jest mną -
powiedziała. - Chociaż minęły tysiące lat, ból jest
równie ostry jak na początku. Nie możemy zapomnieć o
tym, co zniszczyłeś i co rozpocząłeś.
- To było tylko jedno życie, zaledwie dziecko.
Patrząc na to logicznie, nie widzisz, jak przesadnie
zareagował wasz gatunek? - Słowa robota brzmiały tak
rozsądnie.
Sziena poczuła zmianę w tonie i rytmie swego głosu,
jakby władzę nad jej ciałem przejęła ta siła z wnętrza.
- Tylko jedno życie? Tylko dziecko? - odezwała się
Serena, przepchnąwszy się na czoło niezliczonego
tłumu istnień. Sziena pozwoliła jej mówić. Po tak
długim czasie była to konfrontacja Sereny z jej nemezis.
- To jedno życie doprowadziło do militarnej klęski całe
wasze Zsynchronizowane Imperium. Dżihad
Butleriański był sam w sobie Kralizekiem. Koniec
tamtej wojny zmienił wszechświat.
Erazm wydawał się zachwycony tym porównaniem.
- A, to interesujące - rzekł. - I być może koniec
obecnego Kralizeku odwróci to i znowu zapanują
myślące maszyny. Jeśli tak, to tym razem będziemy
dużo skuteczniejsze.
- Taki przewidujesz koniec Kralizeku?
- Taki bym wolał. Musi się dokonać jakaś
fundamentalna zmiana. Czy mogę liczyć na to, że mi
pomożesz?
- Nigdy - odparła Serena zimnym i nieprzejednanym
głosem.
Patrząc na niezależnego robota, Sziena zrozumiała
lepiej niż kiedykolwiek, że ma udział w czymś, co jest
potężniejsze i ważniejsze niż życie jednej osoby, że
łączy ją więź z długim szeregiem antenatek sięgającym
głęboko w przeszłość i - przy odrobinie szczęścia -
przekazującym pałeczkę jeszcze wielu pokoleniom w
przyszłości. Ale czy przetrwają?
- Widzę w twoich oczach dobrze mi znany ogień.
Jeśli jakaś część ciebie jest rzeczywiście Sereną Butler,
to musimy pogawędzić o dawnych czasach. - Włókna
optyczne Erazma błysnęły.
- Zatem nikt nie chce już z tobą rozmawiać -
powiedziała Sziena własnym głosem.
Robot zignorował ten prztyczek.
- Zaprowadź mnie do swoich apartamentów - zażądał.
- Legowisko człowieka wiele mówi o jego osobowości.
- Nie.
- Bądź rozsądna. - Głos Erazma stwardniał. - A może
powinienem pozbawić głów paru twoich towarzyszy,
żeby cię zachęcić do współpracy? Zapytaj Serenę
Butler. Ona wie, że to zrobię.
Sziena spiorunowała go wzrokiem.
- Ale zwykła rozmowa z tobą w twoich
apartamentach może na razie zaspokoić mój apetyt -
kontynuował robot spokojnym tonem. - Nie wolałabyś
tego zamiast masakry?
Nakazawszy gestem reszcie, żeby zostali na
korytarzu, Sziena odwróciła się plecami do robota i
podeszła do jednej z wciąż działających wind. Erazm
ruszył za nią posuwistym krokiem.
Znalazłszy się w jej kajucie, robot stanął
zaintrygowany przed zachowanym obrazem van Gogha.
Chaty kryte słomą w Cordeville były jednym z
najstarszych artefaktów ludzkiej cywilizacji.
Wyprostowany, Erazm podziwiał dzieło.
- A, tak! - rzekł po chwili. - Dokładnie to pamiętam.
Sam to namalowałem.
- To dzieło dziewiętnastowiecznego ziemskiego
artysty Vincenta van Gogha - powiedziała Sziena.
- Z wielkim zainteresowaniem studiowałem Szaleńca
z Francji, ale zapewniam cię, że w rzeczywistości jest to
jedno z płócien, które namalowałem tysiące lat temu.
Skopiowałem oryginał z dbałością o każdy szczegół.
Zastanawiała się, czy robot mówi prawdę.
Erazm zdjął malowidło ze ściany i uważnie je zbadał,
przeciągając czubkami metalowych palców po cienkim
plazie, który chronił pokrytą olejnymi farbami
powierzchnię.
- Tak, dobrze pamiętam każde pociągnięcie pędzla,
każdą plamę koloru, każdy punkt. To naprawdę dzieło
geniusza.
Sziena wstrzymała oddech, wiedząc, jak stary i
bezcenny jest ten obraz. Chyba że faktycznie był
namalowanym dawno temu falsyfikatem.
- Dziełem geniusza był o r y g i n a ł - powiedziała. -
Jeśli to jest tym, czym mówisz, to jedynie skopiowałeś
arcydzieło stworzone przez kogoś innego. Oryginał
może być tylko jeden.
Jego włókna optyczne rozbłysły jak galaktyka.
- Jeśli jest takie samo, dokładnie takie samo, to oba są
dziełami geniusza. Jeśli moja kopia jest doskonała i
wiernie oddaje każde pociągnięcie pędzla, to czy nie
stała się drugim oryginałem?
- Van Gogh był natchnionym twórcą. Ty sporządziłeś
tylko imitację jego pracy. Równie dobrze mógłbyś
nazwać dziełem sztuki maskaradnika.
Erazm uśmiechnął się.
- Niektórzy są dziełami sztuki - odparł. Nagle
rozerwał potężnymi rękami płótno i ramę. Jakby
stawiając kropkę nad „i", okręcił się i rozdeptał szczątki.
- Nazwij to temperamentem artysty - powiedział.
Zbliżając się do wyjścia, dodał: - Wkrótce Omnius
wezwie waszego Kwisatz Haderach. Długo na to
czekaliśmy.
Jaka jest różnica między danymi a pamięcią?
Mam zamiar się tego dowiedzieć.
- Erazm, notatniki laboratoryjne
Wspomnienia niezależnego robota o Serenie były tak
świeże, jakby te wydarzenia rozegrały się zaledwie
przed kilkoma dniami. Serena Butler... taka fascynująca
kobieta. I tak jak Erazm przetrwał tysiące lat jako pakiet
danych, które prawie zostały zniszczone, a potem
odzyskane, tak też wspomnienia i osobowość Sereny
żyły jakoś w Innych Wspomnieniach Bene Gesserit.
Rodziło to intrygujący problem: żadna Bene Gesserit
nie mogła być bezpośrednim potomkiem Sereny Butler,
ponieważ Erazm zabił jej jedyne dziecko. Z drugiej
strony, robot nie miał pewności, co się stało ze
wszystkimi eksperymentalnymi klonami, które stworzył
w ciągu lat. Wielokrotnie, choć bez powodzenia,
próbował sprowadzić Serenę z powrotem.
Jednak na tym statku pozaprzestrzennym ludzie
wyhodowali ghole ze swojej przeszłości, tak jak on
sprowadził z powrotem barona Harkonnena i wersję
Paula Atrydy. Erazm wiedział, że kapsułka
zeroentropijna ukryta w ciele tleilaxańskiego mistrza
zawierała bogactwo starannie zebranych komórek ludzi,
którzy żyli w starożytności.
Był pewien, że chociaż jego prymitywne
eksperymenty się nie powiodły, prawdziwy tleilaxański
mistrz mógłby odtworzyć Serenę. Wchłonęli z
Omniusem dość maskaradników, by czuć instynktowny
szacunek dla zdolności mistrza. Niezależny robot
dokładnie wiedział, dokąd musi pójść przed
opuszczeniem statku.
Erazm znalazł centrum medyczne i sale z kadziami
aksolotlowymi. W pomieszczeniach tych
skatalogowano i przechowywano cały zbiór
historycznych komórek. Jeśli tylko były wśród nich
komórki Sereny Butler...
Zdziwił się, zastawszy tam udręczonego, miotającego
się gorączkowo Tleilaxanina. Mężczyzna odłączył
kadzie aksolotlowe od systemów podtrzymywania
życia. Za pomocą czujników powonienia robot
rozpoznał zapachy chemikaliów, prekursorów melanżu i
ludzkiego ciała.
Uśmiechnął się szeroko.
- Ty musisz być Scytale, mistrz tleilaxański! -
powiedział. - Minęło dużo czasu.
Scytale obrócił się szybko. Wyglądał na
przestraszonego widokiem robota.
Erazm podszedł bliżej i przyjrzał się badawczo
twarzy Tleilaxanina.
- Jesteś dzieckiem? - zapytał. - Co tutaj robisz?
Scytale wyprostował się.
- Niszczę kadzie i wytwarzany przez nie melanż -
odparł. - Musiałem udostępnić tę wiedzę jako kartę
przetargową. Ale nie pozwolę, żeby po prostu uzyskały
ją ode mnie - o d n a s - myślące maszyny i
zdradzieccy maskaradnicy.
Erazm nie wykazał żadnego zainteresowania
uszkodzonymi kadziami.
- Ale wydajesz się bardzo młody.
- Jestem gholą. Odzyskałem swoje wspomnienia -
rzekł Tleilaxanin. - Jestem sumą wszystkich moich
gholi.
- Oczywiście - zgodził się z nim Erazm. -
Zachowywanie życia poprzez ciąg istnień w postaci
gholi. Cudowny proces. My, maszyny, rozumiemy to,
chociaż mamy wydajniejsze metody transferu i
przechowywania danych. - Patrzył w skupieniu na
genetyczny zbiór, w którym mogły się znajdować
komórki potencjalnego gholi... Sereny Butler...
Zauważywszy zainteresowanie robota, Tleilaxanin
skoczył i stanął przed zamkniętą szafą z próbkami.
- Uważaj! - powiedział. - Czarownice umieściły na
tych próbkach genów czujniki i zabezpieczenia, by
uniemożliwić każdą próbę grzebania w nich lub ich
kradzieży. W tych zbiorach zamontowany jest system
samozniszczenia. - Zwęził ciemne jak u gryzonia oczy.
Jeśli blefował, robił to bardzo przekonująco. -
Wystarczy, że szarpnę jakąś szufladę, a całą tę szafę
zaleje promieniowanie gamma, które zjonizuje
wszystkie próbki.
- Dlaczego? - Robot był zdumiony. - Po tym, jak
Bene Gesserit wyciągnęły od ciebie te próbki i
wykorzystały dla własnych celów? Czy nie zmusiły cię
do współpracy? Naprawdę stanąłbyś po ich stronie? -
Wyciągnął platynową rękę. - Przyłącz się do nas.
Wspaniale cię wynagrodzę za stworzenie gholi pewnej
osoby...
Scytale położył ostrzegawczym ruchem małą dłoń na
jednym z wielu pojemników. Chociaż drżał, wydawał
się całkowicie zdecydowany.
- Tak, stanąłbym po ich stronie - odparł. - Zawsze
stanę p r z e c i w k o myślącym maszynom.
- Interesujące. Nowi wrogowie zawierają
nieoczekiwane sojusze.
Tleilaxanin się nie poruszył.
- W ostatecznym rozrachunku wszyscy jesteśmy
ludźmi... a wy nie - powiedział.
Erazm zachichotał.
- A co z maskaradnikami? Plasują się pomiędzy
nami, nieprawdaż? To nie ci sami zmiennokształtni,
których produkowaliście dawno temu, ale są za to o
wiele doskonalszymi maszynami biologicznymi, a ja
pomogłem je stworzyć. I dzięki nim Omnius i ja
jesteśmy faktycznie największymi z maskaradników...
między innymi.
Scytale nadal się nie ruszał.
- Nie zauważyłeś, że na maskaradnikach nie można
już polegać? - zapytał.
- Ja mogę.
- Jesteś pewien?
Robot zrobił krok do przodu, sprawdzając
determinację Scytale'a. Tleilaxanin zacisnął palce na
uchwycie szafy z próbkami.
Erazm wzmocnił głos.
- Stój! - powiedział. Cofnął się, robiąc Scytale'owi
więcej miejsca. Będzie miał mnóstwo czasu, żeby
wrócić i ponownie sprawdzić jego lojalność. -
Zostawiam cię z twoimi próbkami komórek.
Czekał na Serenę ponad piętnaście tysięcy lat, mógł
więc jeszcze trochę poczekać. Na razie musiał wrócić
do katedry maszyn i przygotować się do ostatniego
pokazu. Wszechumysł nie był tak cierpliwy jak Erazm.
Pójdź, zjedzmy i zaśpiewajmy razem.
Napijemy się i pośmiejemy z naszych
wrogów.
- ze starożytnej ballady Gurneya Hallecka
Komputerowy wszechumysł wysłał swoich żołnierzy,
by przyprowadzili Paula do przypominającego katedrę
głównego węzła sieci maszyn. W korytarzach statku
pozaprzestrzennego zaroiło się od nowego typu robotów
jak od insektów z żywego srebra. Jeden z nich podszedł
do Paula.
- Chodź z nami do naszej głównej katedry - rzekł.
Chani chwyciła Paula za ramię i trzymała tak mocno,
jakby i ona miała metalowe ręce.
- Nie pozwolę ci iść, Usul - powiedziała.
- Nie możemy ich powstrzymać - odparł, patrząc na
nieludzkich strażników.
- Wobec tego pójdę z tobą. - Próbował jej
wyperswadować ten pomysł, ale ucięła: - Jestem
fremeńską kobietą. Będziesz się starał zmusić mnie,
żebym tu została? Równie dobrze mógłbyś walczyć z
tymi maszynami.
Skrywając lekki uśmiech, obrócił się do lśniących
robotów, które przesuwały się przed nim ze szczękiem.
- Pójdę z wami bez oporu, ale tylko wtedy, jeśli ona
będzie mi towarzyszyć - oznajmił.
Wyłoniwszy się ze swojej kabiny, w której na
wąskim łóżku leżało teraz ciało Alii, Jessika stanęła
między Paulem a robotami. Na jej ubraniu wciąż widać
było ślady krwi.
- To mój syn - powiedziała. - Straciłam już dzisiaj
córkę i nie zniosę również jego straty. Idę z wami.
- Jesteśmy tu po to, żeby zaprowadzić Paula Atrydę
do głównej katedry - rzekł jeden z robotów. Jego twarz
falowała jak strumienie wody na oknie kaladańskiego
zamku podczas ulewnego deszczu. - Nie ma innych
ograniczeń.
Paul potraktował to jako wyrażenie zgody. Z jakiegoś
powodu Omnius chciał mieć jego, mimo iż nie odzyskał
wspomnień. Wszyscy inni pasażerowie i załoga byli
najwyraźniej nieistotnym bagażem. Czyżby to on był od
początku celem tego polowania? Jak to było możliwe?
- To się wkrótce skończy, a jak, o tym zadecyduje los
- powiedział, ścisnąwszy rękę Chani. - Przeznaczenie
cały czas pchało nas w to miejsce niczym siła grawitacji
pojazd, nad którym załoga straciła kontrolę.
- Wspólnie stawimy mu czoło, kochany - odparła.
Pragnęła tylko, by Paul mógł sobie przypomnieć
wszystkie spędzone z nią lata... i by sama mogła
odzyskać te wspomnienia.
- A co z Duncanem? - zapytał. - I z Szieną?
- Musimy już iść - powiedziały roboty chórem. -
Omnius czeka.
- Duncan i Sziena wkrótce sami się dowiedzą - rzekła
Jessika.
Zanim wyszli, Paul manifestacyjnie zabrał krysnóż,
który zrobiła dla niego Chani. Jak fremeński wojownik,
przypiął go dumnie do pasa. Chociaż zrobione z zęba
czerwia ostrze nie mogło wyrządzić myślącym
maszynom najmniejszej szkody, czuł się dzięki niemu
jak legendarny Muad'Dib - człowiek, który pokonał
potężne imperia. Ale znowu ujrzał straszną,
powracającą wizję, przebłysk pamięci albo
jasnowidzenia, w którym leżał śmiertelnie ranny w
dziwnym miejscu, patrząc na śmiejące się tryumfalnie
swoje młodsze wcielenie.
Zamrugał i postarał się skupić na rzeczywistości, nie
na możliwościach czy przeznaczeniu. Idąc za
podobnymi do owadów robotami, próbował wmówić
sobie, że jest przygotowany do stawienia czoła temu, co
go czeka, bez względu na to, czym jest.
Zanim ghole zdążyły wyjść ze statku przez dziurę o
poszarpanych krawędziach, którą maszyny zrobiły w
kadłubie, podbiegł do nich Wellington Yueh i starał się
przepchnąć przez szeregi eskortujących ich robotów.
- Zaczekajcie! - krzyknął. - Chcę... muszę iść z wami.
- Szukał jakiegoś pretekstu. - Jeśli komuś coś się stanie,
będę pod ręką. Jestem najlepszym lekarzem Akademii
Suka. Mogę pomóc. - Ściszył głos i rzekł błagalnym
tonem: - Będzie tam baron, a on chce mnie widzieć.
- Pomóc? - odezwała się gorzkim i ostrym tonem
Jessika, nadal zmagając się z uczuciami, które w niej
wzbudził. - A pomogłeś Alii?
Usłyszawszy to, Yueh zrobił minę, jakby dostał w
twarz.
- Pozwól mu iść z nami, matko - rzekł z rezygnacją
Paul. - Doktor Yueh był oddanym mentorem
pierwszego Paula, kiedy tamten był dzieckiem. Nie
odtrącę żadnego sojusznika ani świadka tego, co ma się
stać.
Podążając za robotami, znaleźli się na płynących
ulicach, które poniosły ich jak nurt rzeki. Wysoko w
górze przemykały podobne do nietoperzy statki
powietrzne, a wokół nich uwijały się lśniące patrzydla,
obserwując pod wszystkimi kątami ich pochód.
Ogromny statek pozaprzestrzenny za nimi został
włączony do metropolii maszyn. Wokół Itaki wyrosły,
niczym korale pochłaniające stary wrak na dnie
kaladańskiego morza, obdarzone czuciem metalowe
budynki o płynnych formach. Zdawały się zmieniać,
ilekroć we wszechumyśle pojawiła się jakaś ulotna
myśl.
- Całe to miasto żyje i myśli - powiedział Paul. - To
jedna wielka, zmienna, przystosowująca się maszyna.
- „Nie będziesz czynił machin na obraz i
podobieństwo umysłu ludzkiego" - zacytowała cicho
jego matka.
Na srebrzystych ścianach wyniosłych budynków
pojawiły się głośniki i symulowany głos,
przedrzeźniając Jessikę, powtórzył jej słowa:
- „Nie będziesz czynił machin na obraz i
podobieństwo umysłu ludzkiego". Cóż za dziwaczny
przesąd! - A potem rozległ się śmiech, który brzmiał,
jakby został nagrany gdzie indziej, dziwnie
zniekształcony i następnie odtworzony. - Nie mogę się
doczekać spotkania z wami.
Eskorta robotów wprowadziła ich do olbrzymiej
budowli o połyskujących ścianach, wielkich łukach i
zamkniętych przestrzeniach podobnych do parków. Z
widowiskowej fontanny tryskały do chłodzącego basenu
strumienie rozżarzonej, szkarłatnej lawy.
Pośrodku ogromnej katedralnej nawy oczekiwała ich
para staruszków w luźnych, wygodnych ubraniach. Ich
małe w porównaniu z olbrzymim wnętrzem postaci z
pewnością nie wyglądały groźnie.
Paul postanowił nie czekać, aż porywacze zaczną grę.
- Dlaczego mnie tutaj sprowadziliście? - zapytał. -
Czego chcecie?
- Chcę pomóc wszechświatu. - Staruszek zszedł po
wypolerowanych kamiennych stopniach. - Mamy
końcówkę Kralizeku, przełom, który na zawsze zmieni
wszechświat. Skończy się wszystko, co było przedtem,
a wszystko, co nadejdzie, ja będę kontrolował.
- Zważcie na ten cały chaos, który panował przez
tysiące lat ludzkiej cywilizacji - wyjaśniła staruszka. -
Jesteście stworzeniami wprowadzającymi taki zamęt!
My, myślące maszyny, mogłybyśmy się spisać o wiele
lepiej i urządzić wszystko bardziej racjonalnie. Wiemy
o waszym Bogu Imperatorze Leto II, o Rozproszeniu i o
Czasach Głodu.
- On przynajmniej zaprowadził na trzy i pół tysiąca
lat pokój - dodał staruszek. - Miał dobry pomysł.
- To był mój wnuk - powiedziała Jessika. - Nazwali
go Tyranem z powodu trudnych decyzji, które powziął.
Ale nawet on nie dokonał tylu zniszczeń, ile myślące
maszyny podczas Dżihadu Butleriańskiego.
- Zbyt swobodnie obarczasz nas winą. Czy to my
spowodowaliśmy te zniszczenia, czy ludzie tacy jak
Serena Butler? To sprawa dyskusyjna. - Nagle staruszka
zrzuciła przebranie jak wąż suchą skórę. Na
elastometalowej - męskiej teraz - twarzy robota widniał
szeroki uśmiech. - Ludzie i maszyny nie zgadzali się od
początku, ale tylko my jesteśmy w stanie obserwować
długi okres historii i tylko my możemy zrozumieć, co
trzeba zrobić, i znaleźć logiczny sposób dokonania tego.
Czy nie jest to właściwa analiza waszego legendarnego
Kralizeku?
- Tylko interpretacja - odparła Jessika.
- Ale prawidłowa. Właśnie wykonujemy konieczne
zadanie usunięcia chwastów z ogrodu. To dobra
metafora. Chwastom się to nie podoba i przez pewien
czas ziemia może być poruszona, ale w końcu stan
ogrodu znacznie się poprawi. Ludzie i maszyny są tylko
przejawami starego konfliktu, o którym pisali wasi
starożytni filozofowie: walki serca z rozumem.
Omnius zachował postać staruszka, ponieważ nie
miał innego znanego fizycznego kształtu.
- W Starym Imperium wielu ludzi próbuje stawić nam
ostatni opór - powiedział. - To daremne wysiłki,
ponieważ moi maskaradnicy zadbali o to, żeby wasza
broń nie działała. Nawet wasze maszyny nawigacyjne są
pod moją kontrolą. Moja flota zbliża się już do
Kapitularza.
- Odkąd się urodziłem, nasz statek nie miał kontaktu
ani z Kapitularzem, ani z Gildią - rzekł Paul
lekceważącym tonem. Wskazał Jessikę, Chani i Yuego,
ghole, które urodziły się na Itace podczas ucieczki. -
Żadne z nas nigdy nie było w Starym Imperium.
- Wobec tego pozwól, że ci je pokażę. - Machnięciem
ręki staruszek wywołał złożony holograficzny obraz
gwiazd, uwidaczniając, jak daleko posunęła się jego
potężna flota. Paul był oszołomiony rozmiarami
podboju i zniszczeń. Nie sądził, że wszechumysł
wyolbrzymia to, co zrobiły maszyny. Omnius nie
musiał tego robić. Zniszczone lub zniewolone zostały
już setki planet.
- Na szczęście ta wojna szybko się skończy -
powiedział Erazm uspokajającym tonem.
Staruszek podszedł do Paula.
- A teraz, kiedy mamy ciebie, wynik nie ulega
wątpliwości - stwierdził. - Matematyczne projekcje
wskazują, że Kwisatz Haderach przesądzi los bitwy na
końcu wszechświata. Mam władzę nad tobą i tym
drugim, więc zaraz zakończymy ten konflikt.
Erazm przysunął się bliżej i przyglądał Paulowi jak
naukowiec badający cenny okaz. Jego włókna optyczne
błyszczały.
- Wiemy, jaki potencjał masz w genach - oznajmił. -
Jedynym wyzwaniem jest określenie, który Paul Atryda
będzie lepszym Kwisatz Haderach.
Optymizm może się okazać najpotężniejszą
bronią, jaką ma ludzkość. Bez niego nigdy nie
spróbowalibyśmy dokonać niemożliwego, co
się nam - wbrew wszelkim przeciwnościom -
czasami udaje.
- Matka Dowodząca Murbella, przemowa do
zgromadzenia żeńskiego
Bez unicestwiaczy, nie panując nad urządzeniami
nawigacyjnymi, statki wojenne ludzi wyglądały jak
leżące na ołtarzach obnażone ofiary, i było tak na całej
linii ostatniego oporu.
Na pokładzie statku flagowego Matka Dowodząca
wykrzykiwała rozkazy, a administrator Gorus domagał
się cudów od swoich podwładnych. Patrząc na ekrany
na mostku nawigacyjnym, Murbella widziała, jak statki
myślących maszyn przelatują obok żałosnych jednostek
zgromadzenia żeńskiego w drodze na Kapitularz, który
czekała nieuchronna zagłada. Podobne „bitwy" bez
jednego wystrzału musiały się teraz toczyć w stu
punktach krytycznych wzdłuż linii frontu, a kluczowe
zamieszkane przez ludzi układy były całkowicie
bezbronne i czekały na ostateczny cios. Rozgrywka była
przegrana.
Murbellę przytłaczała odpowiedzialność za ludzkość,
za resztę zgromadzenia żeńskiego... i za dawno
utraconego Duncana. Czy jeszcze żyje, a jeśli tak, to czy
w ogóle ją pamięta? Minęło prawie dwadzieścia pięć
lat. Musiała to zrobić dla niego, dla siebie albo dla tych
wszystkich, którzy jeszcze przetrwali.
Nie pozwalając zawładnąć sobą charakterystycznej
dla Dostojnych Matron wściekłości, obróciła się nagle
do Gorusa. Chwyciła administratora za przód luźnej
szaty i potrząsnęła nim tak mocno, że jego jasny
warkocz uderzył go w twarz.
- Jaką jeszcze broń mają wasze statki?! - ryknęła.
- Trochę konwencjonalnych pocisków, Matko
Dowodząca. Broń energetyczną. Standardową artylerię
ofensywną, ale użycie jej byłoby samobójstwem! Tylko
unicestwiacze pozwoliłyby naszym statkom zadać
wrogowi śmiertelny cios.
Murbella odepchnęła go ze wstrętem. Zatoczył się do
tyłu, potknął i upadł na podłogę.
- To już jest samobójcza misja! - powiedziała. - Jak
śmiesz się kulić teraz, kiedy nie mamy alternatywy?
- Ależ... ależ, Matko Dowodząca, stracilibyśmy flotę i
życie!
- Najwyraźniej heroizm nie jest twoją mocną stroną. -
Obróciła się ku potulnemu gildianinowi i użyła wobec
niego Głosu: - Przygotować się do wypuszczenia
unicestwiaczy. Zapełnić nimi przestrzeń. Może
sabotażyści jakieś przeoczyli.
Mężczyzna uruchomił mechanizmy spustowe, nie
zadając sobie nawet trudu, by wybrać cele. Wystrzelił
kolejnych dziesięć unicestwiaczy, a potem jeszcze
dziesięć. Żaden nie wybuchł, a statki maszyn wciąż
napływały.
- Teraz wystrzelcie wszystkie konwencjonalne
pociski, jakie mamy - powiedziała cicho Murbella. - A
kiedy się skończą, użyjemy naszych statków jako
taranów.
- Ale dlaczego, Matko Dowodząca? - lamentował
Gorus. - Powinniśmy się wycofać i przegrupować.
Zaplanować inny sposób walki. Musimy przynajmniej
przeżyć!
- Jeśli dzisiaj nie zwyciężymy, i tak nie przeżyjemy.
Może mają nad nami przewagę liczebną, ale i tak
jesteśmy w stanie zetrzeć część ich floty. Nie porzucę
Kapitularza w potrzebie!
Gorus zerwał się z fotela.
- W jakim celu chcesz to zrobić, Matko Dowodząca?
- zapytał. - Maszyny mogą po prostu zastąpić
zniszczone jednostki nowymi.
Kiedy rozmawiali, przestrzeń kosmiczną wypełniło
więcej unicestwiaczy. Na razie wszystkie okazały się
niewypałami.
- Musimy pokazać im, że nadal możemy walczyć. To
czyni nas ludźmi, to nadaje nam znaczenie. Historia nie
odnotuje, że zostawiliśmy Kapitularz własnemu losowi i
staraliśmy się uniknąć ostatecznej konfrontacji
ludzkości z myślącymi maszynami.
- Historia? - odparł ironicznie Gorus. - A kto
zostanie, żeby spisywać historię?
W trzyminutowych odstępach w strefie walki nad
Kapitularzem pojawiło się sześć małych zaginaczy
przestrzeni z meldunkami z innych zgrupowań.
Przesłały pilne wiadomości i domagały się od Matki
Dowodzącej nowych rozkazów.
- Nasze unicestwiacze nie działają!
- Wyłączyły się wszystkie systemy nawigacyjne!
- Jak mamy teraz walczyć, Matko Dowodząca?
- Będziemy walczyć wszystkim, co mamy -
odpowiedziała silnym, opanowanym głosem.
W tej samej chwili co najmniej pięćdziesiąt jednostek
wroga ogarnął niesamowicie jasny błysk, zamieniając je
w tworzącą rozszerzający się łuk chmurę pyłu, która
wstrząsnęła znajdującymi się dalej statkami Gildii.
Murbella wydała stłumiony okrzyk, a potem się
roześmiała.
- Widzicie? Jeden z unicestwiaczy zadziałał!
Wystrzelcie resztę.
Ku jej zdumieniu przestrzeń kosmiczna wokół nich
nagle zamigotała, pękła i wypluła setki ogromnych
statków. Nie były to jednostki sił obronnych ludzkości
zgromadzonych przez Murbellę.
Początkowo Matka Dowodząca myślała, że wróg
wysłał jeszcze jedną niszczycielską flotę, ale szybko
rozpoznała emblematy na obłych kadłubach. Liniowce
Gildii! Wysypały się z zagięcia przestrzeni na wszystkie
strony, otaczając pierwszą, potężną falę jednostek
myślących maszyn.
- Administratorze, dlaczego trzymaliście to w
tajemnicy? - zapytała łamiącym się głosem. - Musi tam
być z tysiąc statków!
Gorus wydawał się równie zdumiony jak ona.
W komliniach, przez które łączyły się siły obronne
pod dowództwem Murbelli, zadudnił kobiecy głos.
- Jestem Wyrocznią Czasu i sprowadzam posiłki.
Kompilatory matematyczne okaleczyły wiele jednostek
Gildii, ale liniowcami kierują moi nawigatorzy.
- Nawigatorzy? - Siwowłosy administrator aż się
zakrztusił z konsternacji. - Myśleliśmy, że wszyscy nie
żyją, że zmarli z braku przyprawy.
- Poza tym moje statki - ciągnęła Wyrocznia
potężnym, melodyjnym głosem - w odróżnieniu od
zbudowanych przez ixańskich zdrajców, mają
kompletne i sprawne uzbrojenie. Nasze unicestwiacze
działają zgodnie z ich przeznaczeniem. Zabraliśmy je ze
starych statków Dostojnych Matron i ukryliśmy dla
własnej obrony. Teraz zamierzamy ich użyć.
Twarz Murbelli poczerwieniała. Podejrzewała, że
zbuntowane Dostojne Matrony miały o wiele więcej
unicestwiaczy, niż znaleziono. A zatem nawigatorzy
cały czas je ukrywali!
W odpowiedzi na wsparcie, które przysłali
zgromadzeniu żeńskiemu nawigatorzy, flota inwazyjna
Omniusa zmieniła pozycję, ale maszyny nie zdawały
sobie sprawy ze skali zagrożenia ze strony nowego
przeciwnika. Nie zareagowały w porę, kiedy liniowce
Wyroczni wystrzeliły grad pocisków rozrywających się
w oślepiających wybuchach jak miniaturowe
supernowe. Każdy rozbłysk unicestwiał całe grupy
jednostek nazbyt pewnego siebie wroga.
Chociaż siły maszyn starały się bronić, ich próby
były nieskuteczne, jakby wyłączono ich funkcje
kontrolne. Wszechumysł wielokrotnie zmieniał plan
działania, biorąc pod uwagę różne możliwości rozwoju
wypadków i przygotowując się na nie, ale tego nie
przewidział.
- Od dawna jestem zaprzysięgłym wrogiem
myślących maszyn - oświadczyła Wyrocznia Czasu.
Murbella patrzyła z wielką satysfakcją, jak
precyzyjnie wysłane unicestwiacze zmiatają niezliczone
statki nieprzyjaciela. Jaka szkoda, że Dostojne Matrony
nie skierowały skradzionej przez siebie broni przeciwko
myślącym maszynom, kiedy dawno temu miały taką
szansę! Ale te kobiety nigdy nie wystąpiły razem
przeciw wspólnemu wrogowi. Zamiast tego
wykorzystywały niszczycielską moc skradzionej broni
przeciwko sobie, przeciwko planetom zajętym przez
rywalki. Cóż za marnotrawstwo!
Pierwszą linię wroga rozerwały nakładające się na
siebie detonacje, z których każda była wystarczająco
silna, by spalić całą planetę. Dziesiątka liniowców
wleciała głębiej w układ gwiezdny, ścigając jednostki
maszyn, które dotarły już do orbity Kapitularza.
- Zrobimy, co się da, w pobliżu pozostałych waszych
planet frontowych - powiedziała Wyrocznia. - Dzisiaj
ranimy wroga.
Zanim Murbella zdążyła w pełni pojąć, co się dzieje
wokół niej, zobaczyła, że z pierwszej fali sił myślących
maszyn zostały tylko rozproszone szczątki. O ile się
orientowała, statki wroga nie zdołały ani razu strzelić do
obrońców ludzkości.
Część liniowców zniknęła, zagiąwszy przestrzeń, by
przyjść z pomocą pozostałym ostatnim bastionom
oporu. Wystrzelą tam unicestwiacze i pomkną do
innych miejsc, by potykać się z wrogiem. Nawigatorzy
Wyroczni uderzali na całej linii frontu, we wszystkich
punktach krytycznych, w których Murbella rozmieściła
swoje siły, i znowu znikali...
- Znajdź mi wolny kanał! - warknęła Murbella do
administratora Gorusa. - Jak się rozmawia z waszą
Wyrocznią Czasu?
Gorus był oszołomiony wydarzeniami.
- Nikt nie prosi Wyroczni o posłuchanie - odparł. -
Nikt z żyjących nigdy nie wyszedł z inicjatywą
nawiązania z nią kontaktu.
- Właśnie ocaliła nam życie! Pozwól mi z nią
porozmawiać.
Ze sceptyczną miną administrator skinął na drugiego
gildianina.
- Możemy spróbować - rzekł - ale niczego nie
obiecuję.
Szaro odziany mężczyzna manipulował przy
komlinii, dopóki Murbella go nie odepchnęła.
- Wyrocznio Czasu... kimkolwiek jesteś! - rzuciła do
aparatu. - Połączmy siły, by wyplenić myślące maszyny.
Jedyną odpowiedzią była długa cisza, nawet nie szum
czy zakłócenia, i Murbella straciła nadzieję. Gorus
spojrzał na nią z wyższością, jakby cały czas wiedział,
że tego należy się spodziewać. Matka Dowodząca
widziała nadciągającą po odparciu ich wstępnego ataku
drugą falę maszyn. A te jednostki nie będą z nich
szydzić, powstrzymując się od strzału.
- Zbliża się więcej maszyn...
- Na razie muszę lecieć dalej. - Kiedy Wyrocznia
Czasu wypowiadała te słowa, liniowce zaczęły znikać
jak pękające bańki mydlane. - Głównym polem bitwy
jest Synchronia.
- Zaczekajcie! - krzyknęła Murbella. - Potrzebujemy
was!
- Jesteśmy potrzebni gdzie indziej. Kralizek nie
rozegra się tutaj. W końcu odnalazłam statek
pozaprzestrzenny z Duncanem Idaho i miejsce, w
którym ukrywa się Omnius. Muszę się tam udać, by
zniszczyć wszechumysł i zakończyć to wszystko. Na
zawsze.
Murbella aż się zatoczyła pod wpływem tej
nieoczekiwanej informacji. Odnaleziono statek
pozaprzestrzenny? A w i ę c D u n c a n ż y j e!
Po paru chwilach ostatni liniowiec zniknął w zagięciu
przestrzeni, pozostawiając Matkę Dowodzącą i jej
statki, by same stawiły czoło następnej fali jednostek
wroga. Myślące maszyny nieprzerwanie nadciągały.
Na dobre czy na złe, mamy własne cele i
ambicje, jednak o naszym losie decydują siły,
na które nie mamy żadnego wpływu.
- Manifest Atrydów, pierwszy szkic
(fragment usunięty przez komitet Bene
Gesserit)
Rozsunęły się wyglądające jak kaskada płynnego
metalu drzwi wspaniałej katedry maszyn, ukazując dwie
postacie, które razem weszły do środka.
Chociaż od zamordowania Alii minęło już kilka
godzin, na szerokich ustach barona Vladimira
Harkonnena nadal widać było nieudolnie skrywany
uśmiech satysfakcji. Jego czarne jak u pająka oczy
błyszczały. Doktor Yueh piorunował wzrokiem swojego
obmierzłego wroga.
Paul nie potrzebował wspomnień, by rozpoznać
towarzysza barona - szczupłego młodzieńca, który
ledwie wyszedł z wieku chłopięcego, ale po którego
rysujących się pod ubraniem, spęczniałych od ćwiczeń
mięśniach widać było, że jest silny jak tur. Jego
spojrzenie było twardsze, rysy zaś ostrzejsze, ale Paul
znał twarz, która codziennie patrzyła na niego z lustra.
Stojąca obok niego Chani wydała zduszony okrzyk,
który jednak zaraz zamienił się w głuche warczenie.
Ona też rozpoznała młodszego Paula i zauważyła
straszną różnicę.
Kiedy wszystko stało się jasne, poczucie
nieuchronności tego, co się ma wydarzyć, zmroziło
Paulowi krew w żyłach. Jego wizja stała się ciałem! A
zatem myślące maszyny wyhodowały innego Paula
Atrydę, by stał się pionkiem w ich rękach, drugim
potencjalnym Kwisatz Haderach, którego chciały
wykorzystać do swoich celów. Teraz rozumiał
powracający w snach widok uśmiechniętej tryumfalnie
własnej twarzy, osobliwy obraz siebie ugodzonego
nożem i wykrwawiającego się na śmierć na dziwnej
podłodze. Dokładnie takiej jak ta, na której właśnie stał,
w tej sklepionej sali.
„To będzie jeden z nas...” - pomyślał.
- Wygląda na to, że mamy pod dostatkiem Atrydów. -
Baron, z dłonią na ramieniu młodzieńca, wprowadził
naprzód protegowanego. - Tego nazywamy Paolo -
powiedział niemal przepraszającym tonem, jakby to
obchodziło nieufną publiczność.
Paolo strącił jego dłoń i wysforował się do przodu.
- Niedługo będziecie mnie nazywać Imperatorem
albo Kwisatz Haderach, w zależności od tego, który
tytuł zapewni mi większy szacunek - rzekł.
Staruszek i Erazm najwyraźniej przyglądali się tej
scenie z rozbawieniem.
Paul zastanawiał się, ile razy wpadł w sidła losu, stał
się ofiarą straszliwego przeznaczenia, jak często i w ilu
sytuacjach widział siebie, jak pada martwy od pchnięcia
nożem. Przeklinał fakt, że będzie musiał stawić czoło
temu kryzysowi, będąc jedynie zewnętrzną powloką
swojego poprzedniego „ja", nieuzbrojony we
wspomnienia i umiejętności z przeszłości.
„Musi mi wystarczyć to, co mam" - pomyślał.
Rżąc ze śmiechu, młodszy chłopiec podszedł do
stojącego sztywno swojego odpowiednika. Paul patrzył
bez trwogi na swe lustrzane odbicie. Mimo różnicy
wieku byli mniej więcej tego samego wzrostu i kiedy
Paul spojrzał w oczy swojego sobowtóra, zrozumiał, że
nie wolno mu lekceważyć tego „Paola". Młodzieniec
był równie pewną i zabójczą bronią jak krysnóż u boku
Paula.
Jessika i Chani przysunęły się opiekuńczo do Paula,
gotowe do ataku. Z odzyskanymi wspomnieniami jego
matka była w pełni Matką Wielebną. Chani, chociaż nie
przywrócono jej jeszcze przeszłości, odznaczała się
podczas treningów wielkimi umiejętnościami
bojowymi, jakby w jej żyłach nadal płynęła fremeńska
krew.
Paolo zmarszczył czoło, a jego twarz drgnęła, ale
trwało to zaledwie ułamek sekundy.
- Ty masz być moją matką? - rzekł drwiąco do
Jessiki. - Lady Jessika! Może jesteś starsza ode mnie,
ale to jeszcze nie czyni z ciebie prawdziwej matki.
Jessika obrzuciła go szybkim, taksującym
spojrzeniem.
- Znam moją rodzinę, bez względu na to, w jakiej
kolejności urodzili się na nowo jej członkowie -
odparła. - Nie jesteś jednym z nich.
- A ty... ciebie znam. - Paolo zwrócił się z przesadną
wyższością do Chani. - Podobno byłaś miłością mojego
życia, fremeńską dziewczyną tak mało znaczącą, że
historia odnotowała niewiele z twojej młodości. Córka
Lieta-Kynesa, nieprawdaż? Kompletne zero, dopóki nie
zostałaś małżonką wielkiego Muad'Diba.
Paul poczuł, że jej paznokcie wbijają mu się w ramię.
Zignorowała chłopca i zwróciła się do niego.
- Baszar miał rację, Usul - powiedziała. - Wartość
gholi nie zależy tylko od jego komórek. Ten proces
może przebiec strasznie źle, jak to się najwyraźniej stało
w przypadku tego młodego potwora.
- To raczej kwestia wychowania - rzekł baron. -
Wyobraźcie sobie, jak zmieniłby się wszechświat,
gdyby pierwszego Muad'Diba nauczono inaczej
korzystać z władzy... gdybym to j a go wychował, jak
tego ślicznego chłopca Feyda-Rauthę.
- Dość tego - wtrącił się Omnius. - Właśnie w tej
chwili moje maszyny bojowe nacierają na - a może
powinienem powiedzieć „unicestwiają"? - żałosne
resztki linii obronnych ludzi. Według ostatnich
raportów ludzie stawiają opór w różnych punktach
równocześnie. Pozwoli mi to zniszczyć ich wszystkich
za jednym zamachem i mieć to za sobą.
Erazm pokiwał głową do ludzi zgromadzonych w
katedrze.
- W ciągu kilku stuleci walczące ze sobą frakcje i tak
doprowadziłyby do zagłady waszego gatunku -
powiedział.
Staruszek obrzucił niezależnego robota zirytowanym
spojrzeniem.
- Teraz, kiedy mam tutaj ostatniego Kwisatz
Haderach - rzekł - zostały spełnione wszystkie warunki.
Czas to zakończyć. Nie ma potrzeby zawracać sobie
głowy rozbijaniem w pył każdej zamieszkanej planety. -
Jego usta wykrzywiły się w dziwnym uśmiechu. -
Chociaż to też byłoby przyjemne.
Erazm spoglądał w zamyśleniu to na Paula, to na
Paola.
- Chociaż genetycznie jesteście identyczni, jest
między wami niewielka różnica wieku, macie też nieco
odmienne wspomnienia i doświadczenia - powiedział. -
Z czysto technicznego punktu widzenia nasz Paolo jest
klonem wytworzonym z komórek krwi, które
zachowały się na sztylecie. Ale ten drugi Paul Atryda...
skąd pochodzą twoje komórki? Gdzie znalazł je ten
Tleilaxanin?
- Nie wiem - odparł Paul.
Według Duncana para staruszków zaczęła bezlitosny
pościg za nimi, zanim jeszcze ktokolwiek zaproponował
przystąpienie do programu hodowli gholi, zanim stary
Scytale ujawnił swoją kapsułkę zeroentropijną. Skąd
wszechumysł mógł wiedzieć, że Paul raz jeszcze się
pojawi? Czyżby maszyny ułożyły jakąś skomplikowaną
grę? Czy stworzyły sztuczną, lecz wyrafinowaną formę
p r e k o g n i c j i?
Erazm wydał dźwięk przypominający buczenie.
- Mimo to jestem przekonany, że każdy z was może
stać się Kwisatz Haderach, którego potrzebujemy. Ale
który okaże się lepszy i osiągnie ten stan?
- Ja. - Paolo dumnie kroczył po wnętrzu katedry. -
Wszyscy o tym wiemy.
Najwyraźniej młodszego chłopca wychowano w
przekonaniu, że ma do odegrania tę ważną rolę, był
więc pewien siebie, ale też pewność ta wynikała z
prawdziwych zdolności, nie fantastycznych wyobrażeń.
- A jak zostanie to stwierdzone? - zapytała Jessika,
szacując wzrokiem obu młodzieńców.
Otworzyły się drzwi obok fontanny, z której tryskał
roztopiony metal, i wyłonił się z nich mężczyzna w
jednoczęściowym czarnym stroju. Niósł ozdobną
szkatułę z krwadrewna, na której leżała mniejsza od niej
paczuszka. Był wymizerowany i miał nijakie rysy.
- A, jesteś wreszcie, Khrone! Czekaliśmy na ciebie.
- Jestem, Omniusie, mój panie. - Mężczyzna zerknął
na zebranych, po czym albo na znak poddania, albo w
przypływie poczucia niezależności jego nijakie ludzkie
rysy zniknęły i ukazała się blada twarz o zapadniętych
oczach. Oblicze maskaradnika. Odstawiwszy szkatułkę,
ostrożnie zdjął przezroczystą folię z pakunku, który
zawierał brązowawoniebieską pastę ze złotymi cętkami.
- To skoncentrowana i niezwykle silna postać
przyprawy. - Przeciągnął po niej czubkami palców i
podniósł je do swojego perkatego nosa, jakby miała dla
niego miły zapach. - Pobrana od zmodyfikowanego
czerwia, który żyje w oceanach na Buzzellu. Niedługo
czarownice zrozumieją, co się tam dzieje, i zaczną
chwytać czerwie, by wydobywać z nich przyprawę.
Jednak w tej chwili mam jedyną próbkę tej
superprzyprawy. Jej działanie powinno wystarczyć do
wprowadzenia Kwisatz Haderach, jednego z was, w
idealny stan jasnowidzenia. Uzyska on moc, o której
mówi proroctwo. Zobaczy wszystko, posiądzie wiedzę o
wszystkim i stanie się kluczem do zakończenia
Kralizeku.
- Przyjrzawszy się temu, jak rodzaj ludzki niszczy
wszystko wokół - rzekł niemal radośnie Erazm - kiedy
nie ma nas w pobliżu, byśmy mogli utrzymać porządek,
nietrudno dojść do wniosku, że wszechświat
zdecydowanie potrzebuje zmiany.
Robot podniósł szkatułkę z krwadrewna i zdjął jej
rzeźbione wieko. Wewnątrz leżał ozdobny sztylet ze
złotą rękojeścią. Erazm wyjął go niemal ze czcią. Na
ostrzu pozostała plama krwi.
Stojąca za Paulem jego matka wydała stłumiony
okrzyk.
- Znam ten sztylet! Wspomnienie tego jest tak żywe,
jakbym widziała to przed chwilą. Sam Imperator
Szaddam podarował go księciu Leto, a wiele lat później,
podczas procesu Szaddama, Leto mu go zwrócił.
- Och, ma on znacznie bogatszą historię. - Oczy
barona rozbłysły. - Sądzę, że to ten sam sztylet, który
Imperator dał mojemu ukochanemu bratankowi
Feydowi-Raucie przed pojedynkiem z twoim synem.
Niestety, Feydowi niezbyt się poszczęściło w tej walce.
- Uwielbiam poplątane historie - dodał Erazm. -
Jeszcze później Hasimir Fenring pchnął nim i o mało
nie zabił Imperatora Muad'Diba. A więc, jak widzicie,
ten sztylet ma długą i burzliwą przeszłość. - Uniósł go i
od klingi odbiło się światło wypełniające katedrę. - Ta
broń idealnie nadaje się do tego, by pomóc nam
dokonać wyboru, nie sądzicie?
Paul wyciągnął z pochwy u boku krysnóż, który
zrobiła dla niego Chani. Czuł ciepło rękojeści,
zakrzywione mlecznobiałe ostrze było doskonale
wyważone.
- Mam własną broń - powiedział.
Paolo cofnął się, spoglądając na barona, Erazma i
Omniusa, jakby oczekiwał, że skoczą mu na pomoc.
Wyrwał sztylet z ręki robota i zwrócił sztychem w
stronę Paula.
- I co oni mają zrobić z tą bronią? - zapytała Jessika,
chociaż odpowiedź była dla wszystkich oczywista.
Robot popatrzył na nią ze zdziwieniem.
- Przecież to oczywiste, że jedynym właściwym,
typowo ludzkim rozwiązaniem tego problemu jest
pojedynek do ostatniej kropli krwi! - wykrzyknął. -
Czyż to nie idealne wyjście?
Czerw jest na zewnątrz, by wszyscy go
widzieli, i jest we mnie, jest częścią mnie.
Strzeżcie się, b o j a m j e s t c z e r w i e m.
Strzeżcie się!
- głos Leto II, nagranie z Dar-es-Balat
Kiedy zabrano ze statku Paula i jego towarzyszy,
Sziena znalazła młodego Leto II w jego kabinie.
Siedział skulony w ciemności, trzęsąc się z gorączki.
Początkowo myślała, że jest przerażony, iż został sam,
ale wkrótce uświadomiła sobie, że jest autentycznie
chory.
Zobaczywszy ją, chłopiec z trudem się podniósł.
Chwiał się, a jego czoło lśniło od potu. Popatrzył na nią
błagalnie.
- Matko Wielebna Szieno! - powiedział. - Jesteś
jedyną... jedyną osobą, która zna czerwie. - Spojrzenie
jego dużych, ciemnych oczu przesuwało się to w lewo,
to w prawo. - Słyszysz je? Bo ja tak.
Zmarszczyła czoło.
- Czy je słyszę? Nie...
- C z e r w i e p u s t y n i! Czerwie w ładowni!
Wzywają mnie, wwiercają mi się w umysł, rozdzierają
od środka.
Nakazawszy mu ruchem ręki milczenie, zastygła,
pogrążona głęboko w myślach. Przez całe jej życie
Szejtan ją rozumiał, ale nigdy nie otrzymała żadnej
wiadomości od tych stworzeń, nawet kiedy próbowała
stać się ich częścią.
Jednak teraz, wytężywszy zmysły, rzeczywiście
poczuła dudnienie w głowie i zgiełk przenikający przez
ściany uszkodzonego statku pozaprzestrzennego. Od
schwytania Itaki przez myślące maszyny przypisywała
te doznania przytłaczającemu ciężarowi porażki, którą
poniosła po długiej ucieczce. W tej chwili zaczynała
rozumieć. Coś ocierało się o jej podświadomość jak
tępe paznokcie skrobiące po tabliczce jej strachu.
Poddźwiękowe sygnały. Zaproszenie. O d c z e r w i.
- Musimy iść do ładowni - oznajmił Leto. - One mnie
wzywają. One... wiem, co mam zrobić.
Sziena chwyciła chłopca za ramiona.
- Co? Co musimy zrobić?
Wskazał na siebie.
- Coś ze mnie jest w czerwiach - powiedział. - Szej-
hulud mnie wzywa.
Odkąd statek pozaprzestrzenny został uwięziony w
żywych metalowych konstrukcjach, myślące maszyny
poświęcały mu niewiele uwagi. Najwyraźniej chciały
zawładnąć Kwisatz Haderach i pokierować nim... co, o
czym dawno przekonało się zgromadzenie żeńskie, nie
było tak prostym zadaniem, jak się wydawało. Teraz,
kiedy miał Paula Atrydę w swojej katedrze, Omnius
najwyraźniej myślał, że posiada wszystko, czego
potrzebuje. Pozostali pasażerowie Itaki byli nic nie
znaczącymi jeńcami.
Bene Gesserit przez setki pokoleń realizowały plan
stworzenia nadczłowieka, delikatnie sterując liniami
rodów i sporządzając mapy eugeniczne, by doprowadzić
do narodzin od dawna oczekiwanego mesjasza. Ale
kiedy Muad'Dib zwrócił się przeciw nim i wprowadził
zamęt w starannie nakreślonym i uporządkowanym
ciągu wydarzeń, przyrzekły sobie, że już nigdy nie
wyzwolą mocy, jaką miałby drugi Kwisatz Haderach.
Jednak zanim w pełni uświadomiono sobie rozmiar
szkód, do jakich może to doprowadzić, Muad'Dibowi
urodziły się bliźnięta. Jedno z nich, Leto II, było -
podobnie jak ojciec - Kwisatz Haderach.
W głowie Szieny przekręcił się klucz i otworzył
drogę innym myślom. Być może poważny
dwunastoletni Leto był tym, co przeoczyły myślące
maszyny! Czyżby to on mógł być ostatnim Kwisatz
Haderach, którego szukały? Czy Omnius wziął w ogóle
pod uwagę możliwość, że maszyny mogą mieć
niewłaściwą osobę? Jej tętno przyspieszyło. Wiadomo
było, że proroctwa często rozumiano błędnie. Może
Erazm nie zauważył tego, co oczywiste! Słyszała
wewnątrz, jak Serena Butler śmieje się na myśl o tej
możliwości, i pozwoliła sobie na odrobinę nadziei.
- A zatem chodźmy do ładowni. - Wzięła chłopca za
rękę i wykorzystując zjazdy, pobiegli korytarzami na
niższe poziomy statku.
Kiedy zbliżyli się do ogromnych drzwi, Sziena
usłyszała dobiegający ze środka przeraźliwy łomot.
Rozszalałe czerwie szarżowały z jednego końca długiej
na kilometr ładowni na drugi i rzucały się na ściany.
Leto zdawał się bliski omdlenia.
- Musimy tam wejść - powiedział. Miał wypieki na
twarzy. - Czerwie... muszę z nimi porozmawiać,
uspokoić je.
Sziena, która nigdy nie bała się czerwi, teraz wahała
się, zaniepokojona, że ogarnięte szałem bestie mogą
jednak tym razem okazać się niebezpieczne dla niej albo
dla Leto. Ale chłopiec już operował przy zamkach i
drzwi się rozsunęły. Buchnęło im w twarze gorące,
suche powietrze. Leto wszedł do środka i brnął po
kolana w miękkim piasku przez wydmy, więc szybko
ruszyła za nim.
Kiedy Leto podniósł ręce i krzyknął, cała siódemka
czerwi rzuciła się ku nim jak prychające drapieżniki, z
największym - Monarchą - na czele. Sziena czuła bijącą
od nich gorącą falę wściekłości, żądzę zniszczenia... ale
coś jej mówiło, że ich złość nie jest skierowana ani
przeciwko niej, ani przeciwko Leto. Stworzenia
podniosły się z piasku i górowały nad nimi.
- Na zewnątrz są myślące maszyny - powiedziała
Sziena do Leto. - Czy czerwie... będą walczyć za nas?
Chłopiec wyglądał na zagubionego.
- Podążą drogą, którą im wskażę - odparł - ale ja sam
jej nie widzę!
Patrząc na niego, zaczęła się znowu zastanawiać, czy
Leto może być ostatnim Kwisatz Haderach, ogniwem w
łańcuchu, które Omnius przeoczył. A jeśli Paul Atryda
był tylko fintą w końcowym pojedynku człowieka z
maszyną?
Leto otrząsnął się, wyraźnie dodając sobie ducha.
- Ale moje poprzednie „ja", Bóg Imperator, miało
ogromną moc jasnowidzenia. Może przewidziało
również to i przygotowało te bestie. Ja... im ufam - rzekł
zdecydowanym tonem.
Na te słowa czerwie zniżyły łby, jakby składały mu
pokłon. Leto zakołysał się, a one razem z nim. Przez
chwilę wydawało się, że ściany ładowni się cofają, a
wydmy rozciągają aż po wieczność. Sufit zniknął w
przyprawiającej o zawrót głowy chmurze pyłu. A potem
wszystko stało się nagle z powrotem wyraźne.
Leto nabrał tchu.
- Przyzywa mnie Złoty Szlak! - krzyknął. - Czas
uwolnić czerwie... tutaj i teraz!
Sziena czuła, że jest to słuszne, i wiedziała, co ma
robić. Wszystkie systemy były nadal tak
zaprogramowane, by reagować na jej polecenia.
- Maszyny wyłączyły naszą broń i silniki, ale wciąż
mogę otworzyć wrota ładowni - powiedziała.
Pobiegła z Leto do urządzeń sterujących w korytarzu
i wprowadziła kod. Mechanizmy zahuczały, zmagając
się z obciążeniem. Potem z głośnym szczękiem w od
dawna zamkniętych wrotach pojawiła się szczelina.
Sziena i chłopiec przyglądali się z korytarza, jak
rozwierają się, niczym potworne, zaciśnięte dotąd
szczęki, ogromne dolne wierzeje.
Zaczęły się z nich wysypywać wartkim strumieniem
tony piasku, popychając czerwie, które ruszyły jak żywe
tarany na ulice stolicy maszyn.
Wizja nie ukazuje żadnych prawd
absolutnych, a jedynie możliwości.
Najpewniejszym sposobem, by się
dowiedzieć, co niesie przyszłość, jest
przeżycie tego w czasie rzeczywistym.
- z Rozmów z Muad'Dibem pióra księżnej
Irulany
- Pojedynek nie ma sensu. - Baron zmarszczył brwi i
rozejrzał się po katedrze. - To marnotrawstwo.
Naturalnie jestem przekonany, że mój drogi Paolo
pokona tego parweniusza, ale dlaczego nie zatrzymasz
obu Kwisatz Haderach, Omniusie?
- Pragnę mieć tylko najlepszego - odparł
wszechumysł.
- A poza tym nie mamy pewności, czy moglibyśmy
kierować d w o m a, kiedy, obdarzeni nową mocą,
zaczęliby walczyć o prymat - dodał Erazm.
- Ten z was, który wygra pojedynek, dostanie
superprzyprawę - oznajmił Omnius. - Kiedy zwycięzca
ją zażyje, będę miał prawdziwego, ostatniego Kwisatz
Haderach. Wtedy będę mógł zakończyć to bezsensowne
marnotrawstwo i przystąpić do rzeczywistej pracy nad
przerabianiem wszechświata.
- Skąd wiesz, że którykolwiek z nich jest waszym
Kwisatz Haderach? - zapytała Chani, trzymając dłoń na
ramieniu Paula.
- Możesz mieć urojenia - powiedział Yueh i Paolo
spiorunował go wzrokiem.
- I dlaczego miałbym z wami współpracować, jeśli
zwyciężę? - rzekł Paul, ale przyprawiające go o mdłości
wspomnienia powracającej wizji sprawiły, że ten
sprzeciw zabrzmiał słabo. Myślał, że wie, co się zdarzy,
a przynajmniej zna fragment tego.
- Ponieważ mamy wiarę. - Baron, wcielenie
sceptycyzmu i podejrzliwości, roześmiał się ze swojego
dowcipu, ale nikt mu nie zawtórował.
Paolo kreślił sztychem sztyletu ze złotą rękojeścią
esy-floresy w powietrzu.
- Mam sztylet Imperatora! - chełpił się. - Już raz
zostałeś nim pchnięty.
- To się nie powtórzy. Dzisiaj jest dzień mojego
tryumfu - oświadczył Paul, ale sam słyszał niepewność
w swoich starannie mierzonych słowach, bezbronność
kryjącą się za brawurą. Nie widział sposobu uniknięcia
pojedynku, a zresztą nie był pewien, czy chciałby to
zrobić. Wyparł z umysłu niepokojące echa wizji. Tę
jego przewrotną wersję trzeba było wyciąć jak raka.
Nadeszła na to pora. Paul skoncentrował się
całkowicie na czekającej go walce. Prawie nie widząc
Chani, pocałował ją. Sztylet, który zrobiła z zęba
czerwia, spoczywał pewnie w jego dłoni. Ćwiczył z
krysnożem na statku pozaprzestrzennym i wiedział, jak
walczyć.
„Nie wolno się bać. Strach zabija duszę" - recytował
w myślach.
Młody Paolo zacisnął usta i wykrzywił je w cierpkim
uśmiechu.
- Ty też miałeś wizje! - powiedział. - Widzisz,
jesteśmy tacy sami jeszcze pod innym względem.
- Miałem wiele wizji - rzekł Paul głośno, a w duchu
powtórzył słowa Litanii: „Stawię mu czoło".
- Nie takie jak ja.
Znaczący uśmiech przeciwnika był dla niego
nieznośny i wytrącał go z równowagi... Paul umocnił się
w swym postanowieniu. Nie sprawi Paolowi satysfakcji,
okazując strach czy niepewność.
Pojawiły się roboty z żywego srebra i przesunęły
ludzi, którzy mieli się przyglądać pojedynkowi, pod
ściany ogromnej nawy. Baron stanął za Khrone'em, a
jego spojrzenie wędrowało od młodego Paola do
kuszącej dawki superprzyprawy. Oblizał pożądliwie
grube wargi, jakby sam chciał jej spróbować.
Paul stał na gładkiej posadzce kilka metrów od Paola.
Jego przeciwnik przerzucał sztylet z ręki do ręki i
uśmiechał się do niego, pokazując białe zęby.
Uspokajając się, Paul przywoływał wszystkie ważne
nauki, które mu wpojono: postawy Bene Gesserit i
instrukcje prana i bindu, precyzyjne ćwiczenia mięśni i
surowe szkolenie dotyczące sposobów atakowania,
któremu Duncan i baszar poddali wszystkie ghole.
„Niechaj przejdzie po mnie i przeze mnie" - rzekł do
swojego strachu.
Tutaj się wszystko zakończy. Paul był pewien, że
jeśli sprosta wyzwaniu i zwycięży, dojdzie do głosu
jego moc Kwisatz Haderach i będzie w stanie pokonać
myślące maszyny. Ale jeśli zwycięży Paolo... Wolał o
tym nie myśleć.
- Usul, pamiętaj o czasie, który spędziłeś wśród
Fremenów! - krzyknęła Chani z boku nawy. - Pamiętaj,
jak nauczyli cię walczyć!
- On nic z tego nie pamięta, suko! - Paolo wykonał w
powietrzu cięcie sztyletem Imperatora, jakby podrzynał
niewidzialne gardło. - Za to ja jestem w pełni
wyćwiczony, jestem maszyną do zabijania.
Baron nagrodził to brawami, ale oszczędnymi.
- Nikt nie lubi samochwał, Paolo... Chyba że ci się
powiedzie i udowodnisz wszystkim, że po prostu
stwierdzasz fakt - powiedział.
Paul nie mógł pozwolić, by zapanowały nad nim jego
wizje.
„Jeśli to ja jestem Kwisatz Haderach - myślał - to
zmienię te wizje. Będę walczył. Będę jednocześnie we
wszystkich miejscach".
Młody Paolo musiał myśleć to samo, bo rzucił się do
przodu jak żmija. Zaskoczony nagłym rozpoczęciem
pojedynku Erazm zgarnął swoje wykwintne szaty i
szybko usunął się z drogi. Najwyraźniej zamierzał
określić reguły walki, ale Paolo wolał bójkę bez
żadnych zasad.
Paul odchylił się do tyłu jak trzcina i ostrze sztyletu
przeszyło powietrze o centymetr od jego szyi.
- To tylko wprawka! - zarżał Paolo. Uniósł wysoko
sztylet, pokazując pokrywające go rdzawoczerwone
plamy. - Jestem o krok przed tobą, bo ta klinga jest już
zakrwawiona!
- To raczej twoja krew niż moja - mruknął Paul pod
nosem. Natarł na Paola, wykonując zwody tułowiem,
dzięki czemu ostrze krysnoża tańczyło w powietrzu.
Przeciwnik zareagował lustrzanym
odzwierciedleniem ruchów Paula, jakby istniała między
nimi nieświadoma, telepatyczna więź. Dźgnął w bok, a
Paul odchylił się w przeciwną stronę. Czy to jakaś
forma jasnowidzenia, zastanawiał się, podświadomie
przewidując ciosy, czy też każdy z nich znał i dokładnie
odtwarzał styl walki drugiego? Przeszli odmienne
szkolenie, zostali zupełnie inaczej wychowani. A mimo
to... Koncentrując się na pojedynku, Paul słyszał tylko
szum. Początkowo docierały do niego słowa zachęty,
stłumione okrzyki niepokoju, które wydawały jego
matka i Chani, ale odciął się od tego wszystkiego. Czy
miał zadatki na ostatniego Kwisatz Haderach, którego
szukał Omnius? Czy chciał nim zostać? Czytał te
historie, wiedział o rozlewie krwi i cierpieniach, które
spowodowali jako Kwisatz Haderach tak Paul
Muad'Dib, jak Leto II. Co próbowałyby osiągnąć
maszyny, mając jeszcze potężniejszego Kwisatz
Haderach? Jakaś zamknięta część jego osobowości była
już w stanie zaglądać tam, gdzie nie mógł sięgnąć
wzrokiem nikt inny - zarówno w przeszłość kobiet, jak i
mężczyzn.
„Jakie inne niewykorzystane moce drzemią we mnie?
- zastanawiał się. - Czy będę miał śmiałość je odnaleźć?
Czego zażądają ode mnie myślące maszyny, jeśli
wygram pojedynek?"
Czuł się jak gladiator ze Starożytnej Ziemi, który
musi się wykazać na arenie. I miał fatalną słabość -
Omnius trzymał Chani, Jessikę, Duncana i tak wielu
innych jako zakładników. Gdyby odzyskał
wspomnienia, uczucia, które do nich żywił, byłyby
jeszcze silniejsze.
Najwyraźniej w taki właśnie sposób Omnius
zamierzał zmusić go do współpracy, jeśli wygra ten
pojedynek. Jego miłość do towarzyszy tylko by się
nasiliła, a oni cierpieliby przez niego. Komputerowy
wszechumysł miał o wiele więcej cierpliwości niż
jakikolwiek człowiek, więc maszyny mogłyby
bezkarnie torturować i zabijać zakładników, pobierać od
nich komórki i hodować nowe ghole. I tak bez końca!
Być może Erazm sprowadziłby z powrotem jego siostrę
Alię, ojca, Gurneya czy Thufira, by ich zabić, wskrzesić
i ponownie zabić. Gdyby Paul Atryda, Kwisatz
Haderach, nie ugiął się pod ich żądaniami, myślące
maszyny zamieniłyby jego życie w piekło. A
przynajmniej miały taki zamiar.
Teraz rozumiał dylemat, przed którym stawiało go
jego przeznaczenie. I ponownie zobaczył siebie
umierającego w kałuży krwi. Być może pewnych rzeczy
nie można było zmienić. Ale jeśli naprawdę był Kwisatz
Haderach, powinien móc przeciwstawić się takiej błahej
taktyce i pokonać maszyny.
Walczył z dziką pasją, doprowadzając się do
gorączkowego zapamiętania. Paolo kopnął go stopą i
ciął sztyletem Imperatora. Paul padł na posadzkę i
zrobił przewrót, a wtedy młodszy przeciwnik runął na
niego. Jego sztylet opadł w zabójczym pchnięciu, ale
Paul rzucił się w bok. Ledwie zdążył.
Sztylet rozciął mu rękaw, zrobił krwawą rysę na
lewym ramieniu, po czym uderzył z brzękiem w
kamienną posadzkę. Paolo, którego nadgarstkiem
szarpnął silny wstrząs, o mało go nie wypuścił.
Paul przesunął stopy po gładkiej posadzce w bok, pod
swojego rywala, i kopnął w górę. Miał tę przewagę, że
był silniejszy od dwunastolatka. Równocześnie złapał
go za nadgarstek i podciągnąwszy się, wstał, ale Paolo
zacisnął palce na ręce, w której Paul trzymał krysnóż,
uniemożliwiając mu zadanie ciosu od dołu. Paul naparł
na niego, wykorzystując siłę nacisku do przesunięcia ich
obu ku połyskującej fontannie lawy.
- Niezbyt... nowatorskie! - wychrypiał z wysiłkiem
młodszy rywal.
Paul nadal spychał go w stronę fontanny. Buchał z
niej żar. Gdyby wepchnął Paola do basenu z
roztopionym metalem, to zabiłby samego siebie... czy
ocalił?
Widział przeciwnika wyraźnie, ale nie był w stanie
go nienawidzić. W istocie obaj byli tą samą osobą,
P a u l e m A t r y d ą. Paolo nie był z natury zły.
Zepsuły go straszne rzeczy, które mu zrobiono, to,
czego go nauczono, nie zaś to, co robił z własnej woli.
Paul nie pozwalał jednak, by współczucie dla rywala
osłabiło go. Gdyby mu uległ, Paolo bez wahania zabiłby
go i odniósł zwycięstwo. Właśnie dlatego, że jest
Paulem, będzie walczył do ostatniego tchu, by ocalić
ludzkość.
Omnius i Erazm przyglądali się ich zmaganiom, nie
kibicując żadnemu. Zaakceptują tego, który okaże się
zwycięzcą. W podkrążonych, czarnych jak smoła
oczach Khrone'a nie widać było jakichkolwiek emocji.
Baron miał nachmurzoną minę. Paul nie chciał spojrzeć
na Chani ani na matkę.
Rycząca fontanna lawy rozgrzewała powietrze wokół.
I tak już spocone ciało Paula stało się jeszcze bardziej
śliskie. Żylasty Paolo wykorzystał to - zaczął się
wywijać z jego uchwytu. Nagle, na samym brzegu
fontanny, ugiął nogi w kolanach.
Żeby nie przelecieć nad przeciwnikiem, Paul szarpnął
się do tyłu, ale zrobił to za mocno i stracił równowagę.
Kopnął rywala kolanem w brzuch, lecz Paolo miał
niespożytą energię. Kiedy Paul uniósł spoconą ręką
krysnóż, wychowanek barona walnął go wysadzaną
drogimi kamieniami rękojeścią sztyletu w nasadę dłoni.
Ścięgna odruchowo drgnęły. Krysnóż wypadł Paulowi z
ręki, zagrzechotał na obramowaniu fontanny i wpadł do
lawy.
P r z e p a d ł.
Paul uświadomił sobie z całą mocą wizji, silniejszej
niż poczucie, że zbliża się śmierć, to, co powinien był
wiedzieć od samego początku: „Nie jestem tym Kwisatz
Haderach, którego chce Omnius. To nie ja!
Wydało mu się, że czas zwalnia i zastyga. Czy
właśnie tego uczucia doznawał baszar Teg, kiedy
przyspieszał? Ale Paul Atryda nie potrafił być szybszy
od biegu rozgrywających się wokół niego wydarzeń.
Pojmały go i trzymały niczym w stalowym uścisku
śmierci.
Z jadowitym uśmiechem Paolo zatoczył sztyletem o
złotej rękojeści idealny łuk i niezwykle wolno wbił jego
sztych w bok Paula. Trafił między żebra i wciskał
zabójcze ostrze coraz głębiej w płuco, kierując je w
stronę serca.
A potem wyrwał broń z ciała przeciwnika i czas
powrócił do normalnej szybkości. Paul słyszał
dobiegający z daleka krzyk Chani.
Trysnęła krew i Paul zatoczył się na brzeg fontanny.
Była to śmiertelna rana; nie można było temu
zaprzeczyć. W jego głowie na próżno dudnił proroczy
głos. Zdawał się z niego szydzić: „Nie jestem ostatnim
Kwisatz Haderach!"
Osunął się na podłogę jak zepsuta lalka, ledwie
widząc biegnące ku niemu Jessikę i Chani. Jessika
trzymała Yuego za kołnierz i ciągnęła go do
krwawiącego syna.
Paul nie wiedział, że w ciele może być tak dużo krwi.
Spojrzał zamglonym wzrokiem w górę i zobaczył
paradującego zwycięsko Paola z ociekającym krwią
sztyletem.
- Wiedziałeś, że cię zabiję! - krzyknął młodszy
przeciwnik. - Równie dobrze mogłeś się sam pchnąć
tym nożem!
Było to doskonałe odtworzenie jego wizji. Leżał na
podłodze i umierał.
W tle słyszał gromki śmiech barona. Ten dźwięk był
nieznośny, ale Paul nie mógł nic zrobić, by go uciszyć.
Kiedy moje wspomnienia napłyną wszystkie
naraz, będą jak pustynna burza, i tak samo jak
ona niebezpieczne. Czy ktoś może zapanować
nad wiatrem? Jeśli naprawdę jestem Bogiem
Imperatorem, to ja mogę nad nim zapanować.
- ghola Leto II, ostatnia praca
oddana baszarowi Milesowi Tegowi
Piasek i czerwie wylewały się z ładowni uwięzionego
statku pozaprzestrzennego na plac starannie
uporządkowanej metropolii maszyn. Wijące się
stworzenia wpadały na ulice jak rozwścieczone byki
saluskie wyrywające się z zagród. Stojąc obok Leto i
patrząc, jak ładownia opróżnia się z ogłuszającym
łomotem lawiny, Sziena otworzyła usta, a jej oczy
rozszerzyły się ze zdumienia.
Dzięki dziwnemu połączeniu z czerwiami myśli Leto
II rwały z nimi w głąb błyszczącego miasta. Stojąc
wysoko nad wrotami ogromnej ładowni, poczuł
przypływ ulgi i swobody. Skoczył bez słowa w płynący
wartką rzeką piasek i podążył za czerwiami. Pozwalał
mu się nieść niczym pływak chwycony przez prąd
podpowierzchniowy i unoszony szybko w morze.
- Leto! - krzyknęła Sziena. - Co ty wyprawiasz? Stój!
Nie mógłby się zatrzymać, by jej odpowiedzieć,
nawet gdyby chciał. Sypiący się pył wessał go pod
powierzchnię, dokładnie tam, gdzie Leto pragnął się
znaleźć. Jego płuca w jakiś sposób przystosowały się do
tego otoczenia, tak samo zmysły. Podobnie jak czerw,
widział bez użycia oczu i dostrzegł te stworzenia przed
sobą, jakby patrzył na nie przez czystą wodę. Aby to
robić, urodził się i umarł tak dawno temu.
W jego głowie rozbrzmiewały jak echa przeszłości
wspomnienia. Nie był to napływ obrazów tego, co sam
przeżył, ale wykraczająca poza wszystko, co przeczytał
w archiwach Itaki, wiedza o innym młodzieńcu, innym
Leto II, którym jednak był. Ponad wszystko wybiła się
myśl: „Moja skóra nie jest moją skórą". W tamtych
czasach jego ciało pokrywały połączone trocie
piaskowe, których błoniaste ciała wnikały w jego
miękkie tkanki i nerwy. Dawały mu siłę, dzięki której
mógł biegać szybko jak wiatr.
Chociaż nadal miał ludzką postać, Leto II
przypomniał sobie częściowo tę fantastyczną moc,
jednak wspomnienia o niej czerpał nie z pamięci gholi,
lecz z perły świadomości, którą Bóg Imperator zostawił
w każdym czerwiu. One pamiętały, a z nimi pamiętał i
on.
Tak wielu ludzi, którzy go nienawidzili, którzy nie
rozumieli, co zmuszony był zrobić, wypisywało o nim
różne historie. Potępiali Tyrana za rzekome
okrucieństwo i nieludzkie postępowanie, za jego chęć
poświęcenia wszystkiego dla wejścia na niezwykły
Złoty Szlak. Ale w żadnej z tych historii - nawet w jego
dziennikach - nie było ani jednej wzmianki o radości i
uniesieniu, jakie odczuwał młody człowiek, który
posiadł tak nieoczekiwaną i cudowną moc. Teraz Leto
przypomniał sobie to wszystko.
Płynął z piaskiem ku miejscu, w którym wiło się
siedem olbrzymich czerwi, a gdy już do nich dotarł,
wynurzył się na powierzchnię. Instynktownie wiedział,
co ma zrobić, więc ruszył, zataczając się, w stronę
największego, Monarchy. Uchwycił się końca jego
drgającego ogona, wskoczył na twarde pierścienie i
zaczął piąć się w górę jak bosonogi prymitywny
Kaladańczyk wdrapujący się na palmę o szorstkiej
korze.
Gdy tylko dotknął najpotężniejszego z siedmiu
czerwi, jego palce i stopy uzyskały nienaturalną
przyczepność. Wspinał się i trzymał stworzenia, jakby
był jego częścią. I w pewnym sensie było tak naprawdę.
Zasadniczo on i czerwie tworzyli jedno.
Wyczuwszy, że Leto do nich dołączył, bestie
zatrzymały się jak olbrzymi, stojący na baczność
żołnierze. Dotarłszy do wygodnego miejsca na czubku
obłej głowy Monarchy, Leto zlustrował wzrokiem
rozległy kompleks żywych metalowych budowli i
poczuł silną woń cynamonu.
Przyglądał się Synchronii, która zamieniała budynki
w ogromne barykady, starając się zagrodzić drogę długo
przetrzymywanym w zamknięciu czerwiom. Były one
armią Leto, żywymi taranami, które wypuści na wroga
ludzkości.
Oszołomiony i ogarnięty euforią od zapachu
przyprawy, Leto przywarł do pierścieni czerwia, a te się
rozsunęły, ukazując miękką, różową tkankę. Kusiła go,
jego ciało zaś tęskniło do bezpośredniego kontaktu, do
pełnego doznania jedności. Wsunął dłonie między
segmenty pierścieni, w miękką błonę, i poczuł się tak,
jakby dotykał głównego ośrodka nerwowego bestii,
zatapiając palce w obwodach nerwowych, które łączyły
ze sobą te prymitywne stworzenia. Doznanie to
przeniknęło go jak wstrząs elektryczny. Tu czuł się
swojsko, to było jego miejsce przez całą wieczność.
Na jego rozkaz czerwie uniosły wyżej cielska jak
rozzłoszczone kobry, które straciły zainteresowanie
kojącą muzyką zaklinacza węży. Teraz kierował nimi
Leto. Cała siódemka rzuciła się siać spustoszenie na
ulicach miasta maszyn, a Omnius nie mógł nic zrobić,
by je powstrzymać.
Kiedy Leto połączył się umysłem z największym
czerwiem, zalała go fala intensywnych doznań i
przypomniał sobie podobną rzecz, której dokonał przed
tysiącami lat Leto II. Znowu poczuł szorstki dotyk
piasku przesuwającego się szybko pod długim, wijącym
się cielskiem. Delektował się suchością dawnej Arrakis
i wiedział, co to znaczy być Bogiem Imperatorem,
syntezą człowieka i czerwia pustyni. Wtedy jego
doświadczenie osiągnęło zenit. Ale może czekało go coś
jeszcze wspanialszego?
Jako ghola wychowany na statku pozaprzestrzennym
Leto nigdy nie był całkowicie pewien, jak Tleilaxanie
zdobyli komórki jego pierwowzoru. Czy pobrali je,
kiedy oboje z Ganimą przechodzili w dzieciństwie
rutynowe badania lekarskie? Jeśli tak, przebudzony
ghola Leto miałby jedynie wspomnienia normalnego
dziecka, syna Muad'Diba. Ale jeśli komórki z
zeroentropijnej kapsułki Scytale'a zostały skradzione
Bogu Imperatorowi u szczytu jego potęgi... Czyżby, co
było nieprawdopodobne, zeskrobano je z ogromnych,
podobnych do czerwia zwłok? A może była to próbka
tkanki pobrana przez jednego z żarliwych wyznawców z
jego zwiędłego, zatopionego ciała na brzegu rzekł
Idaho?
Jednak połączywszy się umysłem z Monarchą i
pozostałymi czerwiami, Leto zdał sobie sprawę, że nie
jest to ważne. Ta niewiarygodna więź wyzwoliła
wszystko, co było ukryte w jego ciele gholi i w każdym
ziarnie świadomości spoczywającym w czerwiach. Leto
II w końcu stał się znowu sobą, nie przestając wszakże
być rozdartym wewnętrznie chłopcem. Był zatem
zarazem stroniącym od innych dzieckiem i absolutnym
władcą z krwią miliardów ludzi na sumieniu. Rozumiał
w najdrobniejszych szczegółach decyzje, które
podejmował przez stulecia, swój straszny żal i
determinację.
„Nazywają mnie Tyranem, nie pojmując mojej
dobroci, wielkiego celu, któremu służyły moje
działania! - myślał z goryczą. - Nie wiedzą, że
przewidziałem ten ostateczny konflikt".
W ostatnich latach swego panowania Bóg Imperator
tak bardzo oddalił się od ludzi, że zapomniał, czym są
niezliczone cuda, zwłaszcza łagodzący wpływ miłości.
Teraz jednak, jadąc w swoim powtórnym, młodym
wcieleniu na Monarsze, przypomniał sobie, jak kochał
swoją siostrę Ganimę, dobre czasy spędzone z nią we
wspaniałym pałacu ojca i scedowaną na nich powinność
rządzenia ogromnym imperium Muad'Diba.
Był teraz kimś więcej niż tylko tym, kim był
poprzednio, wzmocniony wspomnieniami dawnych
przeżyć. Gdy w jego krwi zaczęły krążyć prekursory
przyprawy przedostające się z ciała czerwia, ujrzał
nową wizję, Złoty Szlak rozpościerający się przed nim
w całej swej wspaniałości. Ale nawet w tym
niezwykłym objawieniu nie widział, co się kryje za
wszystkimi zakrętami. Były tam martwe punkty.
Siedząc wysoko na czerwiu, młody Leto uśmiechnął
się z determinacją i jedną myślą skierował swoją armię
naprzód. Olbrzymie potwory przypuściły szarżę na
ogromne budynki, rzuciły się na wzmocnione barykady
i przebiły się przez nie. Nic nie mogło ich powstrzymać.
Trzymając dłonie głęboko między pierścieniami
czerwia, Leto II jechał z okrzykiem radości na ustach.
Patrzył przed siebie oczami, które nagłe stały się
błękitne w błękicie, oczami, które widziały to, czego
inni nie byli w stanie zobaczyć.
Teraz, kiedy odbyłem jazdę na jednym z
czerwi i dotknąłem ogromu ich egzystencji,
rozumiem nabożny podziw i lęk starożytnych
Fremenów, pojmuję, dlaczego uważali
czerwia za swego boga, Szej-huluda.
- mistrz tleilaxański Waff, list do Rady
Mistrzów w Bandalongu wysłany tuż przed
zagładą Rakis
Ostatnia para czerwi Waffa zdechła w suchym
terrarium.
Po wypuszczeniu okazów próbnych na pustynię
zatrzymał te dwa w modułowym laboratorium na
potrzeby dalszych badań, mając nadzieję, że to, czego
się dowie, zwiększy ich szanse przeżycia. Nie poszło to
dobrze.
Waff codziennie żarliwie się modlił, medytował nad
świętymi tekstami, które ze sobą zabrał, i szukał
wskazówek od Boga, jak najlepiej pielęgnować
odrodzonego Proroka. Pierwszych osiem okazów było
teraz na wolności i ryło tunele pod kruchym,
zeskorupiałym piaskiem jak badacze na martwej
planecie. Mistrz tleilaxański miał nadzieję, że
przetrwają w spalonym przez wybuchy środowisku.
W swoich ostatnich dniach małe czerwie w jego
laboratorium stały się ospałe i niezdolne do
przyswajania składników odżywczych, które im
podawał, mimo iż pokarm ten był chemicznie
zrównoważony, by dostarczyć czerwiom wszystkiego,
czego potrzebowały. Zastanawiał się, czy te małe
stworzenia są zdolne do odczuwania rozpaczy. Kiedy
uniosły obłe głowy nad piaszczystą powierzchnię
zbiornika, w którym je trzymał, wydawało się, że
straciły chęć życia.
A po tygodniu oba skonały.
Chociaż Waff darzył czcią te istoty i to, co sobą
reprezentowały, rozpaczliwie potrzebował ważnych
informacji naukowych, dzięki którym mógłby
zwiększyć szanse przetrwania pozostałych czerwi.
Kiedy okazy laboratoryjne zdechły, bez zbytnich
skrupułów przeprowadził sekcje, rozdzielił pierścienie i
rozciął ich narządy wewnętrzne. Bóg to zrozumie.
Gdyby on sam pożył wystarczająco długo, przystąpiłby
do drugiej fazy badań, jak tylko wróciłby po niego
Edryk. J e ś l i nawigator w ogóle wróciłby z wysokiej
klasy sprzętem laboratoryjnym na liniowcu.
Jego pomocnicy z ramienia Gildii stale proponowali
mu pomoc, ale Waff wolał pracować sam. Teraz, kiedy
ci ludzie założyli niezależny obóz, mistrz tleilaxański
już ich nie potrzebował. Jeśli o niego chodziło, gildianie
mogli się przyłączyć do Guriffa i jego ludzi i szukać z
nimi na pustkowiu zaginionych zapasów przyprawy.
Kiedy pojawił się jeden z nijakich gildian i zażądał
rozmowy, zburzyło to delikatną równowagę rozmyślań
Waffa.
- Co? - spytał z roztargnieniem. - O co chodzi?
- Do tej pory liniowiec powinien już wrócić. Coś jest
nie tak. Nawigatorzy Gildii nigdy się nie spóźniają.
- Nie obiecał, że wróci - rzekł Waff. - Kiedy ma
przybyć następny statek KHOAM do Guriffa? Możecie
nim odlecieć. - „Prawdę mówiąc, zachęcam was do
tego" - dodał w myślach.
- Nawigator może się nie przejmować tobą,
Tleilaxaninie, ale nam obiecał, że wróci.
Waff puścił tę zniewagę mimo uszu.
- Więc w końcu wróci - powiedział. - Choćby po to,
żeby się dowiedzieć, jak sobie radzą moje nowe czerwie
pustyni.
Gildyjski pomocnik spojrzał, marszcząc brwi, na
obdarte ze skóry stworzenie leżące na stole.
- Nie wygląda na to, że twoi ulubieńcy dobrze się
tutaj rozwijają - skomentował.
- Dzisiaj wyjdę w teren sprawdzić, jak się mają
okazy, które wypuściłem. Mam nadzieję, że znajdę je
zdrowe i silniejsze niż dotąd.
Kiedy podenerwowany gildianin odszedł, Waff
włożył odzież ochronną i wskoczył do pojazdu
naziemnego, który był na wyposażeniu obozu. Sygnały
lokalizacyjne pokazywały, że uwolnione czerwie nie
oddaliły się zbytnio od ruin siczy Tabr. Starając się
zachować optymizm, Tleilaxanin przyjął, że znalazły
nadający się do zasiedlenia pas pod powierzchnią i
zakładały tam swoje królestwo. W miarę przybywania
czerwi na Rakis zaczną one wzruszać ziemię,
przywracając pustyni dawną świetność. Czerwie, trocie
piaskowe, plankton piaskowy, melanż. Wznowiony
zostanie wspaniały cykl ekologiczny.
Odmawiając rytualne modlitwy, Waff jechał przez
niesamowitą pustynię o czarnej, zeszklonej
powierzchni. Drżały mu mięśnie, bolało go w kościach.
Coraz bardziej szwankujące narządy, niczym linie
montażowe w uszkodzonej podczas wojny fabryce, z
trudem pracowały, by utrzymać go przy życiu. Pełne
wad ciało mogło lada dzień się rozpaść, ale mistrz nie
bał się. Już kiedyś umarł. Prawdę mówiąc, umierał
wiele razy.
Przedtem zawsze miał wiarę i pewność, że
wyhodowano dla niego nowego gholę. Mimo
przekonania, że tym razem nie powróci już do życia, był
zadowolony z tego, czego dokonał. Zostawi po sobie
trwałe dziedzictwo. Okrutne Dostojne Matrony
próbowały zgładzić Bożego Wysłannika na Rakis, a on,
Waff, sprowadzi Go z powrotem. Czy człowiek może
mieć nadzieję na większe osiągnięcie w tym życiu? W
jakiejkolwiek liczbie żywotów?
Podążając za sygnałami lokalizatora, oddalił się od
zerodowanych gór i wjechał na wydmy. Aha, nowe
czerwie musiały uciec na otwartą przestrzeń, szukając
świeżego piasku, w którym mogłyby się zakopać i
zacząć nowe życie!
Zobaczył jednak coś, co go przeraziło.
Łatwo odnalazł osiem młodych czerwi. O wiele za
łatwo. Zatrzymał pojazd i wygramolił się z niego.
Gorące, rozrzedzone powietrze sprawiało, że z trudem
oddychał, paliło go w gardle i w płucach. Idąc
pospiesznie naprzód, ledwie widział przez piekące łzy.
Jego drogocenne czerwie leżały na twardym gruncie i
prawie się nie ruszały. Przebiły się przez stopioną i
zastygłą jak skorupa powierzchnię wydm i ryły w
miękkim, ziarnistym piasku pod nią tylko po to, by się
ponownie wyłonić. A teraz leżały i umierały.
Waff ukląkł obok jednego z coraz bardziej
słabnących stworzeń. Było zwiotczałe, szare i tylko
nieznaczne skurcze jego ciała wskazywały, że jeszcze
żyje. Inne wciągnęło się na pęknięty kamień i leżało na
nim, niezdolne się ruszyć. Waff dotknął go, nacisnął
twarde pierścienie. Czerw zasyczał i drgnął.
- Nie możesz umrzeć! Jesteś Prorokiem, a to jest
Rakis, twoja ojczyzna, twoje święte schronienie. Musisz
żyć! - Ciałem mistrza wstrząsnął skurcz bólu, jakby
jego życie związane było z życiem czerwi. - Nie możesz
znowu zginąć!
Ale wydawało się, że druzgoczący cios zadany tej
planecie to było dla czerwi zbyt wiele. Skoro nie mógł
przetrwać sam wielki Prorok, z pewnością był to Koniec
Czasu.
Waff znał to ze starożytnych proroctw - Kralizek,
wielka bitwa na końcu wszechświata. Punkt
kulminacyjny, po którego osiągnięciu wszystko się
zmieni. Bez Bożego Wysłannika ludzkość będzie na
pewno zgubiona. Dni ostatnie były tuż-tuż.
Oparł czoło o pokryte pyłem, poddające się temu
naciskowi ciało umierającego stworzenia. Zrobił
wszystko, co mógł. Być może na Rakis już nigdy nie
będzie warunków zapewniających przetrwanie
olbrzymim czerwiom. Może to rzeczywiście koniec.
Na podstawie tego, co widział na własne oczy, nie
mógł zaprzeczyć, że Prorok naprawdę poległ.
Ludzie dążą do osiągnięcia doskonałości, co
pozornie jest szlachetnym celem, ale
doskonałość w każdym calu jest
niebezpieczna. O wiele bardziej pożądane jest
to, by być niedoskonałym, ale zachować
człowieczeństwo.
- Matka Przełożona Darwi Odrade,
obrona przed Radą Bene Gesserit
Kiedy starszy i gorszy ghola Paula Atrydy legł,
umierając, na podłodze, Paolo odwrócił się,
zadowolony, ale dużo bardziej zainteresowany inną z
najważniejszych spraw. Wykazał się przed Omniusem i
Erazmem. Szczególna superprzyprawa, która wyzwoli
wszystkie jego zdolności jasnowidzenia, należała teraz
do niego. Wzniesie go na następny szczebel, ku jego
wysławianemu przeznaczeniu, o którym od tak dawna
pouczał go baron. Kiedy pozostawał pod jego opieką,
Paolo wmówił sobie, że to jest to, czego chce, usuwając
na bok wszelkie skrupuły i zastrzeżenia.
Wokół katedralnej nawy stały w pogotowiu roboty z
żywego srebra, by zaatakować pozostałych ludzi, jeśli
Omnius wyda rozkaz. Może on sam, Paolo, postanowi
wydać taką komendę, gdy zapanuje nad wszystkim.
Słyszał zadowolony śmiech barona oraz szloch Chani i
lady Jessiki. Nie był pewien, który z tych dźwięków
podoba mu się bardziej. Największą przyjemność
sprawiał mu jednak oczywisty dowód na to, o czym
zawsze wiedział: „To ja nim jestem!"
On jest tym, który zmieni losy wszechświata i określi
sposób zakończenia Kralizeku, przeprowadzi ludzi i
maszyny do nowej ery. Czy nawet wszechumysł
wiedział, przed czym stanąć ma on, Paolo? Młody ghola
pozwolił sobie na ukradkowy uśmiech rozbawienia -
nigdy nie zostanie marionetką myślących maszyn.
Omnius wkrótce dowie się tego, co Bene Gesserit
odkryły już dawno: Kwisatz Haderach nie da sobą
manipulować!
Paolo wsunął zakrwawiony sztylet za pas, po czym
podszedł wielkimi krokami do maskaradnika i
wyciągnął rękę po łupy wojenne.
- Ta przyprawa jest moja - powiedział.
Khrone uśmiechnął się słabo.
- Jak sobie życzysz - rzekł.
Podał mu cynamonową pastę. Paolo,
niezainteresowany delektowaniem się nią, szybko
spożył sporą porcję, dużo więcej, niż powinien. Chciał
tego, co przyprawa w nim uwolni, i chciał tego zaraz.
Była gorzka, mocna i silnie działała. Zanim
maskaradnik zdążył cofnąć rękę, Paolo nabrał i połknął
jeszcze jeden kęs.
- Nie tak dużo, chłopcze! - powiedział baron. - Nie
bądź żarłokiem.
- I to ty mi zarzucasz żarłoczność? - Riposta Paola
wywołała w reakcji dudniący chichot.
Z miejsca, w którym leżał na podłodze konający Paul
Atryda, dobiegł jęk. Klęcząca obok ukochanego Chani
podniosła z rozpaczą wzrok. Z jej palców ściekała krew.
Jessika, z twarzą zastygłą w żalu, trzymała zaciskającą
się kurczowo dłoń syna. Paolo zadrżał. Dlaczego Paul
umierał tak długo? Powinien był zadać rywalowi
precyzyjniejszy cios i zabić go natychmiast.
Klęcząc nad Paulem, doktor Yueh gorączkowo
pracował, usiłując zatamować krwawienie, ale jego
głęboko zaniepokojona mina mówiła wszystko. Nawet
znakomite wykształcenie, które odebrał w Akademii
Suka, okazało się niewystarczające. Cios Paola
spowodował obrażenia, które miał wywołać.
Ci wszyscy ludzie byli teraz nieważni. Po zaledwie
kilku sekundach Paolo poczuł potężne uderzenie
melanżu, który wdarł się do jego krwiobiegu jak
promień rusznicy laserowej. Jego myśli się wyostrzyły i
zaczęły krążyć szybciej. To działało! Jego umysł
przepełniała pewność, którą osoby postronne mogłyby
uznać za pychę lub megalomanię, ale on wiedział, że
jest to po prostu Prawda.
Wyciągnął się w górę, jakby rósł i dojrzewał pod
każdym względem, i wkrótce wzniósł się ponad
wszystkich obecnych w katedrze. Jego umysł rozszerzył
się na cały kosmos. Nawet Omnius i Erazm wydawali
mu się teraz małymi robakami snującymi ambitne, ale w
istocie błahe marzenia.
Paolo spoglądał jakby z wielkiej wysokości na
barona, pochłoniętego wyłącznie sobą węża, który tyle
lat dominował nad nim, dyrygując nim i „ucząc" go.
Nagle potężna niegdyś głowa rodu Harkonnenów
wydała mu się śmiesznym, mało istotnym człowiekiem.
Maskaradnik Khrone uważnie przyglądał się tej
scenie, a potem - pozornie niepewnie - zwrócił się ku
Omniusowi nadal objawiającemu się w postaci
staruszka. Paolo z niewiarygodną łatwością przejrzał ich
wszystkich na wylot.
- Pozwólcie, że wam powiem, co teraz zrobię. - W
uszach Paola jego grzmiący głos brzmiał jak głos boga.
Nawet wielki Omnius musi drżeć przed nim. Z jego ust
popłynęły z siłą kosmicznej kurzawy Coriolisa słowa
niesione przez strumień superprzyprawy. - Wprowadzę
mój zarząd. Przepowiednia mówi prawdę: z m i e n i ę
wszechświat. Jako największy i ostatni Kwisatz
Haderach znam moje przeznaczenie, podobnie jak wy
wszyscy, ponieważ to wasze działania doprowadziły do
spełnienia się tego proroctwa. - Uśmiechnął się. - Nawet
twoje, Omniusie!
Staruszek zareagował pełnym irytacji zmarszczeniem
brwi. Stojący obok niego robot Erazm uśmiechnął się z
pobłażaniem, czekając, co zrobi ten świeżo wykluty
nadczłowiek. Wszystkie wizje dominacji, podboju i
doskonałej kontroli, które miał Paolo, opierały się na
jasnowidzeniu. Młodzieniec nie miał co do tego
najmniejszych wątpliwości. Odsłaniały się przed nim
wszystkie szczegóły. Z jego ust płynęły dalsze
oświadczenia.
- Teraz, kiedy uzyskałem prawdziwą moc, nie ma
potrzeby, by flota myślących maszyn niszczyła
zamieszkane przez ludzi planety. Potrafię nad
wszystkimi zapanować. - Machnął ręką. - Och, może
będziemy musieli unicestwić jeden czy dwa pomniejsze
światy, żeby zademonstrować naszą siłę - albo po prostu
dlatego, że m o ż e m y to zrobić - ale zachowamy
większość ludzi przy życiu jako materiał do realizacji
naszych planów.
Paolowi aż zaparto dech w piersiach, kiedy do głowy
napłynęło mu więcej pomysłów dających mu rozmach i
potęgę.
- Kiedy połkniemy Kapitularz, otworzymy archiwa
eugeniczne zgromadzenia żeńskiego. Na ich podstawie,
łącząc cechy, które wybiorę, wcielimy w życie mój
mistrzowski plan tworzenia błyskotliwych, doskonałych
ludzi. Robotników i myślicieli, posługaczy, inżynierów
i - od czasu do czasu - przywódców. - Obrócił się do
staruszka. - A t y , Omniusie, stworzysz dla mnie
szeroką infrastrukturę. Jeśli damy naszym doskonałym
ludziom za dużo swobody, wszystko spaprzą. Musimy
wyeliminować dzikie, sprawiające kłopoty linie
genetyczne. - Zarżał sam do siebie. - Prawdę mówiąc,
najbardziej niesforna ze wszystkich jest linia Atrydów,
będę więc ostatnim z nich. Teraz, kiedy przybyłem,
historia już nas nie potrzebuje. - Rozejrzał się, ale nie
zobaczył mężczyzny, który przyszedł mu na myśl. - I
tych wszystkich Duncanów Idaho. Jak uciążliwi się
stali!
Paolo mówił coraz szybciej, porwany odurzającymi
wizjami przyprawowymi. Widok zmieszania i
dezorientacji nawet na twarzy barona sprawił, że zaczął
się zastanawiać, czy ktokolwiek z obecnych pojmuje
jeszcze jego słowa. Wydawali mu się tacy prymitywni.
A jeśli jego pomysły były tak fantastyczne, że
przekraczały zdolność pojmowania nawet najbardziej
zaawansowanych myślących maszyn? To naprawdę
byłoby coś!
Zaczął chodzić wokół nawy, ignorując gniewne
spojrzenia i gesty barona. Stopniowo jego ruchy stawały
się coraz bardziej nerwowe, rwane, maniakalne.
- Tak! - wykrzyknął. - Pierwszym krokiem jest
usunięcie wszystkiego, co stare, ścięcie i usunięcie tego,
co przestarzałe i niepotrzebne. Musimy oczyścić drogę
dla tego, co nowe i doskonałe. To pomysł, za którym
mogą się opowiedzieć wszystkie myślące maszyny.
Erazm spojrzał na niego i szyderczo zmienił swoją
elastometalową twarz na kopię oblicza staruszka,
którego postać przybrał Omnius. Jej wyraz
odzwierciedlał niedowierzanie, jakby uważał
oświadczenia Paola za żart, za rojenia naiwnego
dziecka. W Paolu wezbrała złość. Ten robot nie brał go
poważnie!
Paolo zobaczył rozwijający się przed nim cały obraz
przyszłości, ukazany przez niewiarygodnie silnie
powiększającą soczewkę superprzyprawy. Niektóre
nadchodzące wydarzenia rysowały się ostro jak
brzytwa, dostrzegał ich najdrobniejsze szczegóły.
Ekstramocny melanż działał silniej, niż się spodziewał, i
przyszłość nabrała w jego umyśle niezwykle wyraźnych
kształtów. Jej fraktalne detale układały się w
nieskończenie zawiły, ale oczekiwany wzór.
Pośród tej burzy myśli z jego komórek uwolniło się
coś innego - pogrzebane tam wszystkie wspomnienia z
jego pierwotnego życia. Przypomniał sobie nagle
wszystko o P a u l u A t r y d z i e, a doznanie to było
tak intensywne, że przesłoniło na krótko ów inny obraz.
Chociaż wychował go baron, a maszyny zepsuły i
ukształtowały tak, by stał się ich marionetką, w głębi
pozostał sobą.
Rozejrzał się po katedrze, patrząc na każdą z
obecnych tam osób nowym okiem: Jessika, droga Chani
i o n s a m, leżący w kałuży krwi, jeszcze oddychający,
chwytający w ostatnich tchnieniach powietrze jak ryba
wyciągnięta z wody. To on to zrobił - czyżby jakaś
dziwaczna forma samobójstwa? Nie, zmusił go do tego
Omnius. Ale jak ktoś mógł zmusić Kwisatz Haderach
do czegokolwiek? W jego umyśle starły się ze sobą
szczegóły walki z Paulem. Zacisnął powieki, próbując
odpędzić niepokojące obrazy. Nie chciał służyć
Omniusowi. Nienawidził barona Harkonnena. Nie mógł
pozwolić na to, by stać się przyczyną takich zniszczeń.
Miał moc zmienienia wszystkiego. Czyż nie był
największym Kwisatz Haderach? Dzięki
superprzyprawie i genom Atrydów posiadał taką
zdolność jasnowidzenia, jaka nigdy wcześniej nie była
możliwa. Jego uwagi nie mogło uniknąć nawet
najmniejsze wydarzenie.
Wiedział, że potrafi zobaczyć jak żywy cały gobelin
przyszłości. Każdy drobny szczegół, jeśli będzie chciał!
W topografii wydarzeń, które miały nadejść, nie było
żadnego niezbadanego terenu, żadnych zakrywających
coś przed jego wzrokiem pofałdowań.
Przestał niespokojnie krążyć po nawie i popatrzył
przed siebie, przenikając wzrokiem ściany wielkiej
katedry maszyn, czując się przytłoczony myślami,
których żaden inny człowiek nie byłby w stanie nawet
zacząć snuć. Jego oczy zmieniły kolor na jeszcze
ciemniejszy niż intensywny błękit w błękicie, stały się
czarne i szkliste, a ich wyraz był nieprzenikniony.
Patrząc w nie, można było odnieść wrażenie, że jest się
zagubionym w krajobrazie ciągnących się w
nieskończoność, pofałdowanych i wysuszonych przez
słońce na popiół wydm.
Usłyszał w tle głos barona.
- Co się z tobą dzieje, chłopcze? Otrząśnij się z tego.
Ale wizje nadal zasypywały Paola jak pociski z
karabinu maszynowego. Nie mógł robić przed nimi
uników, mógł je tylko przyjmować jak niezwyciężony
człowiek stojący pod huraganowym ostrzałem.
Na zewnątrz, w wielkim mieście maszyn, panowało
ogromne poruszenie. Wyły syreny, a zaalarmowane
roboty z żywego srebra wybiegały z katedry. Paolo
doskonale wiedział, co się dzieje, widział to pod
każdym kątem. I wiedział, do czego doprowadzi każde
działanie, jaki obrót przybiorą sprawy, bez względu na
to, jak bardzo Omnius, ludzie czy maskaradnicy będą
się starali to zmienić.
Nie mogąc się już ruszać, stał i patrzył na chwile,
które miały dopiero nadejść, na wszystko, na co mógł
wpłynąć, i na to, na co nie miał żadnego wpływu. Każda
sekunda rozszczepiła się na miliard nanosekund, po
czym rozszerzyła się i ogarnęła miliard układów
gwiezdnych. Rozmiar tego groził mu przytłoczeniem.
„Co się dzieje?" - zapytał sam siebie.
- Tylko to, co sami na siebie sprowadziliśmy - odparł
mu szept Paula wewnątrz niego.
Paolo ujrzał nowymi oczami, jak odsłania się chwila
za chwilą, wychodząc poza miasto maszyn, poza
planetę, ogarniając całe Stare Imperium, najdalsze kresy
Rozproszenia i rozlegle imperium maszyn.
Minęła kolejna nanosekunda.
Superprzyprawa dała mu absolutnie nieskażone
objawienie. Widział czas rozwijający się z punktu
centralnego, którym była jego świadomość, i zwijający
się z powrotem.
„Doskonałe jasnowidzenie" - pomyślał.
Niesiony przypływem własnej mocy, zaczął widzieć
więcej, niż kiedykolwiek chciał zobaczyć. Słyszał tysiąc
razy każde uderzenie serca, dostrzegał każdy czyn
każdej osoby - każdej istoty - w całym wszechświecie.
Wiedział, co zdarzy się w każdej chwili aż po koniec
dziejów i co zdarzyło się w każdym momencie od
początku czasu.
Ta wiedza zalewała go i tonął w niej.
Przyglądał się przedśmiertnym drgawkom Paula
Atrydy i zobaczył, jak jego sobowtór nieruchomieje na
podłodze w aureoli szkarłatnej kałuży ze wzrokiem
wpatrzonym w błogosławione zapomnienie.
Paola, który tak bardzo pragnął być ostatnim Kwisatz
Haderach, że zabił Paula, by się nim stać, sparaliżowała
bezkresna nuda jego istnienia. Znał każdy oddech i
uderzenie pulsu w całej historii i przyszłości
wszechświata.
Minęła następna nanosekunda.
Czy ktokolwiek mógłby to wytrzymać? Paolo był
skazany na ustawiczne kręcenie się w kółko po z góry
ustalonej ścieżce, był uwięziony jak w komputerowej
pętli. Nie czekały go żadne zaskoczenia ani konieczność
dokonywania wyboru. Absolutna wiedza o tym, co było
i co będzie, sprawiała, że był całkowicie nieistotny.
Wyobraził sobie, jak osuwa się w zwolnionym tempie
na podłogę i leży twarzą do góry, nie mogąc się ruszyć
ani wymówić jednego choćby słowa, nie mogąc nawet
zamrugać. Jak kamienieje. A potem doznał ostatniego,
najstraszniejszego objawienia. Jednak n i e b y ł
prawdziwym i ostatnim Kwisatz Haderach. To nie on.
Nigdy nie dokonałby tego, o czym marzył.
Przy ryku krążącej w nim superprzyprawy przeszłość
zasnuły ciemności i Paolo mógł tylko patrzeć bez końca
w przyszłość, którą widział już tysiąc razy.
Minęła następna nanosekunda.
Zawsze można znaleźć pole bitwy, jeśli się go
wystarczająco wytrwale szuka.
- baszar Miles Teg, Pamiętniki starego
dowódcy
W korytarzach statku pozaprzestrzennego wirowały
resztki pyłu i kurzu z opróżniającej się ładowni, ale
czerwie już zniknęły, a razem z nimi Leto II. Przez
wyrwy w kadłubie wpadał blask słońca świecącego nad
światem maszyn. Oszołomiona Sziena słuchała
odgłosów olbrzymów przedzierających się przez
Synchronię. Pragnęła być z nimi. Te niegdyś uwięzione
czerwie były również jej stworzeniami.
Ale Leto był im bliższy, był częścią nich, a one
częścią jego.
Od tyłu podszedł do niej Duncan Idaho. Odwróciła
się do niego przesiąknięta zapachem piasku, który
przylgnął do jej twarzy i ubrania.
- To Leto - powiedziała. - Jest... z czerwiami.
Idaho uśmiechnął się surowo.
- To coś, czego maszyny się nie spodziewają. Nawet
Miles byłby zaskoczony. - Złapał ją za ramię i szybko
wyprowadził z ładowni. - Teraz my musimy zrobić coś
równie dramatycznego.
- Trudno będzie zrobić coś takiego jak Leto.
Duncan zatrzymał się.
- Uciekaliśmy przed tymi staruszkami i nie
zamierzam dłużej siedzieć na tym statku jak w
więzieniu - powiedział. - Nasza zbrojownia pełna jest
broni zgromadzonej przez Dostojne Matrony. Mamy też
resztę min, których maskaradnicy nie użyli do aktów
sabotażu. Przeniesiemy walkę na zewnątrz, do nich!
Czuła jego żelazną determinację i w sobie też
znalazła zdecydowanie.
- Jestem gotowa - rzekła. - I mamy na pokładzie
dwieście osób znających techniki walki Bene Gesserit. -
Serena Butler roztoczyła w jej głowie widoki strasznych
zmagań ludzi z robotami bojowymi, niewiarygodnych
jatek. Ale mimo tych okropieństw Sziena poczuła
dziwne podniecenie. - Tkwi to zaprogramowane w
naszych genach od tysięcy lat. Ludzie i myślące
maszyny są śmiertelnymi wrogami, jak orły i węże, byki
i niedźwiedzie czy osy i pająki.
*
Po kilkudziesięciu latach uciekania i wielokrotnym
wymykaniu się sieci tachionowej dojdzie wreszcie do
ostatecznej rozgrywki. Mając dość bezradności,
pasażerowie Itaki ruszyli tłumnie do zbrojowni.
Wszyscy rwali się do walki, chociaż wiedzieli, że mają
niewielkie szanse. Duncan cieszył się z ich postawy.
Zasoby broni nie były szczególnie imponujące. W
większości miotała ona fleszety, ostre jak brzytwa igły,
które na nic by się zdały w starciu z opancerzonymi
robotami. Ale Duncan wydawał też stare rusznice
laserowe, broń pulsacyjną i granatniki. Oddziały
saperów mogły umieścić ocalałe miny pod
fundamentami budynków myślących maszyn i je
wysadzić.
Przez tłum przepychał się mistrz tleilaxański Scytale,
starając się dostać do Szieny. Wyglądał, jakby miał coś
ważnego do powiedzenia.
- Pamiętaj, że mamy tam więcej wrogów niż tylko
roboty - ostrzegł, gdy wreszcie udało mu się do niej
dotrzeć. - Omnius ma przeciw nam armię
maskaradników.
Duncan podał strzelbę na fleszety Matce Wielebnej
Calissie, która wydawała się żądna krwi jak Dostojna
Matrona.
- Skosisz z niej wielu maskaradników - powiedział.
- Mogę pomóc w inny sposób - oświadczył z nikłym
uśmiechem drobny mężczyzna. - Jeszcze zanim nas
schwytano, zacząłem produkować specjalną toksynę
przeciw maskaradnikom. Zrobiłem jej sześćdziesiąt
pojemników, na wypadek gdybyśmy musieli
rozprowadzić ją na statku. Rozpylcie ją na
maskaradników w mieście. Ludzi może przyprawić o
lekkie mdłości, natomiast dla zmiennokształtnych jest
zabójcza.
- Reszty dokona nasza broń... albo gołe ręce -
powiedziała Sziena, po czym odwróciła się do
robotników. - Weźcie te pojemniki! Na zewnątrz wrze
bitwa!
Sroga armia ludzi wylała się przez dziurę wyrwaną w
kadłubie Itaki. Sziena wiodła swoje Bene Gesserit.
Matki Wielebne Calissa i Elyen prowadziły uzbrojone
grupy zmieniającymi się ulicami w poszukiwaniu
celów. Akolitki, męscy pracownicy Bene Gesserit,
cenzorki, opiekunki i robotnicy parli naprzód, dzierżąc
broń, z której wielu z nich nigdy wcześniej nawet nie
wystrzeliło.
Dobrze uzbrojony Duncan z głośnym okrzykiem
bojowym ruszył ku dziwacznej metropolii. W
pierwotnym życiu nie dożył chwili, w której mógłby się
przyłączyć do Paula Muad'Diba i jego fremeńskich
fedajkinów dokonujących krwawych wypraw przeciw
Harkonnenom. Teraz gra toczyła się o bez porównania
większą stawkę i Duncan zamierzał to zmienić.
Na ulicach Synchronii panowało zamieszanie,
budynki poruszały się gwałtownie i skręcały. Czerwie
Leto wydrążyły już tunele pod ich fundamentami,
przebiwszy się przez sprężysty, żywy metal, i obalały
wieżowce. Na drugim końcu galaktyki Omnius toczył
liczne kulminacyjne bitwy. Duncan pomyślał, że gdzieś
tam jest Murbella - jeśli jeszcze żyje - i stawia czoło
myślącym maszynom.
Na ulicach zaroiło się od robotów bojowych.
Wyłaniały się spomiędzy budynków, wykształcając z
własnych korpusów broń i strzelając z niej. Bene
Gesserit usuwały im się z drogi, znajdując schronienia.
Promienie laserów wycinały dymiące dziury w
walczących maszynach, pociski zamieniały je w złom.
Rzucając się w wir bitwy, Duncan wykorzystywał
swoje długo nieużywane umiejętności mistrza miecza i
atakował najbliższe roboty. W jednym ręku trzymał
mały miotacz pocisków, w drugim wibrującą pałkę
dźwiękową, która wysyłała śmiertelne uderzenie,
ilekroć trafił nią maszynę bojową.
Ze wszystkich stron nadciągali maskaradnicy, by
stanąć przeciw ludziom, natomiast roboty bojowe
zwróciły uwagę na niszczycielskie czerwie. Zbliżały się
pierwsze szeregi zmiennokształtnych o pozbawionych
wyrazu twarzach. Mieli broń zaprojektowaną przez
maszyny.
Kiedy wylądowały wśród nich pojemniki Scytale'a, z
których wydobywał się szarozielony gaz, rozszalali
maskaradnicy nie rozumieli, co się dzieje. Wkrótce
zaczęli padać, a mięśnie ich twarzy topiły się i odpadały
od kości. Za późno wyczuwszy niebezpieczeństwo,
rozpoczęli odwrót, a tymczasem ludzie Szieny rzucali w
ich ciżbę kolejne pojemniki.
Bene Gesserit wciąż parły naprzód. Ekipy saperów
podkładały miny pod wyniosłe budowle, które nie
zdążyły się w porę usunąć. Potężne eksplozje zwalały
drżące metalowe wieżowce. Sziena poganiała swoje
drużyny, by schroniły się do czasu, aż umilknie grzmot
rozpadających się gmachów. Potem znowu ruszali.
Duncan postanowił zostać w tyle. Wznosząca się w
centrum miasta ogromna, jasna katedra przyciągała go
niczym magnes, jakby ogniskowały się w niej wszystkie
myśli wszechumysłu. Wiedział, że w tej budowli jest
Paul Atryda i być może walczy o życie, a może już
umiera. Była tam też Jessika. Instynkt zrodzony ze
wspomnień z pierwszego życia mówił Duncanowi,
dokąd ma iść. Musiał być u boku Paula w mateczniku
wroga.
- Postaraj się, by maszyny były zajęte, Szieno -
powiedział. - Nawet wszechumysł nie może walczyć na
nieskończenie wielu frontach równocześnie. - Wskazał
ruchem głowy katedrę. - Ja idę t a m.
Zanim zdążyła cokolwiek powiedzieć, odbiegł.
Raz już cierpiałem z powodu moich błędów i
miałem tego dosyć. Teraz jestem skazany na
ponowne przeżywanie mojej przeszłości.
- doktor Wellington Yueh, notatki z rozmowy,
którą przeprowadziła z nim Sziena
Przy umierającym Paulu klęczał lekarz Akademii
Suka, który miał ciało kilkunastoletniego młodzieńca,
ale nosił brzemię wieku starca. Chociaż zastosował
wszystkie metody postępowania w nagłych wypadkach,
wiedział, że nie jest w stanie uratować młodego Atrydy.
Dzięki specjalistycznym umiejętnościom udało mu się
prawie całkowicie powstrzymać krwawienie, ale mimo
to potrząsnął ze smutkiem głową.
- To śmiertelna rana - powiedział. - Mogę tylko
odwlec zgon.
Mimo zdrady, której dopuścił się w minionym życiu,
Yueh kochał syna księcia. W owych czasach był
nauczycielem i mentorem Paula. Zadbał o to, by
chłopiec i jego matka mieli szansę przetrwania na
pustyni Arrakis. Ale chociaż w pełni odzyskał wiedzę
nabytą w Akademii Suka, nie mógł pomóc temu
Paulowi. Sztylet przeszedł przez osierdzie i wbił się w
serce. Tylko dzięki swojej nieustępliwości młodzieniec
czepiał się jeszcze nici życia, lecz stracił już za dużo
krwi. Jego sercu pozostało tylko kilka uderzeń.
Mimo szans, jakie dawało mu drugie życie, Yueh nie
był w stanie uciec przed dawnym piętnem zdrajcy.
Cierpiał, pogrążając się w szambie dawnych błędów.
Siostry na statku pozaprzestrzennym wskrzesiły go w
jakimś celu, którego nie potrafił się domyślić. Po co był
tutaj potrzebny? Z pewnością nie po to, by uratować
Paula. Przekraczało to jego możliwości.
Na Itace starał się być użyteczny, robiąc to, co
uważał za słuszne i konieczne, ale spowodował tylko
kolejną tragedię i ból. Zamiast Pitera de Vriesa zabił
nienarodzonego księcia Leto. Wiedział, że wrobił go w
to maskaradnik występujący w postaci rabbiego, ale nie
potrafił potraktować tego jako usprawiedliwienia
swoich czynów.
Chani siedziała u boku Paula i wykrzykiwała jego
imię nieswoim, chropawym głosem. Yueh wyczuwał, że
coś się w niej zmieniło. Miała dzikie, ale twarde jak stal
spojrzenie, zupełnie odmienne od spojrzenia
dziewczyny, którą znał.
Uświadomił sobie nagle, że groza, jaką musiało ją
przejmować to, że trzyma w ramionach zakrwawione
ciało konającego Paula, przeważyła szalę i Chani
odzyskała wspomnienia - w samą porę, by zdać sobie
sprawę z ogromu rychłej straty. Nawet jego poraziło to
okrucieństwo losu.
Również baron wydawał żałosne jęki, najpierw
zdezorientowany, potem zły, a w końcu zrozpaczony.
- Paolo, chłopcze, odpowiedz mi!
Przykucnął przy młodzieńcu o szklistych oczach i
wpadł w szał. Podniósł rękę, jakby chciał uderzyć
wypaczoną kopię Paula Atrydy, ale Paolo nawet nie
drgnął.
Niezależny robot Erazm przyglądał się z boku tej
scenie z wielką ciekawością. Jego włókna optyczne
błyszczały.
- Najwyraźniej żaden z gholi Paula Atrydy nie jest
tym Kwisatz Haderach, na którego czekaliśmy - rzekł. -
To tyle, jeśli chodzi o precyzję naszych przewidywań.
Gdy Yueh zobaczył rosnące zakłopotanie barona,
zrozumiał, że pozostało mu do zrobienia tylko jedno.
Starając się odzyskać opanowanie, podniósł się znad
umierającego Paula i podszedł do barona i Paola.
- Jestem lekarzem Akademii Suka - powiedział.
Rękawy jego bluzy i nogawki spodni przesiąknięte były
krwią Paula. - Może mógłbym pomóc.
- Co? Ty? - zakpił Vladimir Harkonnen.
Jessika spiorunowała doktora wzrokiem, a Chani
miała minę, jakby chciała go wychłostać za to, że
odszedł od Paula. Ale on skupiał się tylko na baronie.
- Chcesz, żebym pomógł, czy nie? - zapytał.
Baron usunął się z drogi.
- A więc pospiesz się, niech cię szlag!
Wykonując lekarskie czynności, Yueh pochylił się i
przesunął dłońmi po twarzy Paola. Skóra była zimna i
wilgotna, puls ledwie wyczuwalny. Młodzieniec
siedział jak skamieniały, porażony nieskończonością
świeżo zyskanej świadomości i obezwładniającą nudą.
Baron pochylił się niżej.
- Zrób coś, żeby się z tego otrząsnął - powiedział. -
Co się z nim dzieje? Odpowiedz mi!
Wyrwawszy sztylet Imperatora z pochwy u pasa
gholi, Yueh okręcił się jednym płynnym ruchem. Baron
odskoczył, potykając się, ale Yueh był szybszy. Wbił
sztych pod brodę znienawidzonego człowieka i
wepchnął go aż po potylicę.
- Oto moja odpowiedź! - krzyknął.
Odpłata za zmuszenie go do zdradzenia rodu
Atrydów, za wszystkie intrygi, za ból, za wynikające z
tego poczucie winy, a nade wszystko za to, co
Harkonnenowie zrobili Wannie.
Oczy barona otworzyły się szeroko. Był zszokowany.
Zamachał rękami i usiłował coś powiedzieć, ale z jego
ust dobył się tylko bulgot. Z szyi trysnął szkarłatny
gejzer.
Spryskany krwią Yueh wyszarpnął sztylet. Przez
moment zastanawiał się, czy nie zatopić go w ciele
Paola, by mieć pewność, że zabił obu. Ale nie mógł
tego zrobić. Chociaż chłopiec zbłądził, był Paulem
Atrydą.
Baron padł na posadzkę. Przez cały ten czas Paolo
patrzył bez mrugnięcia w górę.
Doktor Wellington Yueh pozwolił sobie na uśmiech
ulgi. W końcu dokonał czegoś pozytywnego i
szlachetnego. W końcu zrobił coś, co było słuszne.
Długą chwilę trzymał sztylet zbroczony krwią Paula i
barona. Przemożny impuls popchnął go do skierowania
broni ku sobie. Yueh zamknął oczy, ścisnął mocniej
rękojeść i wziął jeszcze jeden głęboki oddech.
Krzepka ręka chwyciła go za nadgarstek,
powstrzymując samobójcze pchnięcie. Otworzył
załzawione oczy i zobaczył stojącą obok niego Jessikę. -
Nie, Wellington - powiedziała. - Nie musisz w ten
sposób szukać odkupienia. Zamiast tego pomóż mi
uratować Paula.
- Nie mogę dla niego nic zrobić!
- Nie oceniaj tak nisko swoich możliwości. - Mięśnie
jej twarzy stężały. - Ani możliwości Paula.
Żadne wykształcenie, szkolenie ani
jasnowidzenie nie ukażą nam naszych
ukrytych zdolności. Możemy się tylko modlić,
byśmy mogli skorzystać z tych szczególnych
talentów w największej potrzebie.
- Podręcznik akolitek Bene Gesserit
Śmierć.
Paul ominął skraj wewnętrznej czerni, zanurzył się na
krótko w nieskończoności i wrócił. Wahał się na
granicy swojej śmiertelności. Rana od ciosu sztyletem
była głęboka.
Nieświadomy tego, co się dzieje dookoła, czuł wielki
ziąb ogarniający go od czubków palców po potylicę.
Słyszał buchającą roztopionym metalem fontannę jak
odległy szept. Mimo iż leżał na twardej kamiennej
posadzce, miał wrażenie, jakby się unosił w powietrzu,
jego duch uchodził z wszechświata i wracał.
Wyczuł na skórze ciepłą, kleistą wilgoć. Nie była to
woda. Krew... jego krew... tworząca powiększającą się
kałużę. Wypełniała jego usta i płuca. Ledwie mógł
oddychać. Z każdym słabym uderzeniem serca
wypływało jej więcej...
Wydawało mu się, że nadal czuje w boku długą
klingę sztyletu Imperatora. Teraz przypomniał sobie...
W ostatnich, rozpaczliwych dniach Dżihadu Muad'Diba
dźgnął go przebiegły hrabia Fenring. A może zdarzyło
się to kiedy indziej? Ale już wcześniej zasmakował
ostrza noża.
Albo był tym niewidomym Kaznodzieją
przemawiającym na zakurzonych ulicach Arrakin,
pchniętym jeszcze innym nożem? Tak wiele zgonów jak
na jedną osobę...
Nic nie widział. Ktoś ścisnął jego dłoń, choć ledwie
to czuł, i usłyszał głos młodej kobiety.
- Usul, jestem tutaj.
„Chani". Ją pamiętał najlepiej ze wszystkich i cieszył
się, że jest teraz z nim.
- Jestem tutaj - powtórzyła. - Całą sobą, ze
wszystkimi wspomnieniami, ukochany. Wróć, proszę.
Jego uwagą szarpnął inny głos, jakby do jego umysłu
przywiązane były sznurki.
- Paul, musisz mnie posłuchać. Przypomnij sobie,
czego cię nauczyłam.
Głos jego matki. „Jessika".
- Przypomnij sobie, czego rzeczywista lady Jessika
nauczyła prawdziwego Paula Muad'Diba. Wiesz, kim
jesteś. Masz w sobie moc. To dlatego jeszcze nie
umarłeś.
Znalazł słowa i wybulgotał je przez krew. Był
zdumiony dźwiękiem własnego głosu.
- To niemożliwe... Nie jestem... t y m Kwisatz
Haderach... ostatnim...
Nie był superistotą, która zmieni wszechświat.
Powieki Paula drgnęły. Otworzył oczy i zobaczył, że
leży w wielkiej katedrze maszyn. Ta część widzenia
była prawdziwa. Widział w tej wizji Paola śmiejącego
się, cieszącego się zwycięstwem i spożywającego
przyprawę... ale teraz Paolo spoczywał na posadzce jak
obalony posąg, zastygły w bezruchu i bezmyślny,
patrząc w nieskończoność. Baron leżał martwy z
wyrazem niedowierzania i irytacji na ziemistej twarzy.
A zatem wizja była prawdziwa, lecz nie ujrzał w niej
wszystkich szczegółów.
Obok Omniusa i Erazma zapanowało poruszenie.
Paul spojrzał tam mętnym wzrokiem. W tę i z powrotem
śmigały patrzydła, przekazując obrazy. Staruszek stał z
wyrazem zniecierpliwienia na twarzy. Maskaradnik
Khrone wydawał się zaniepokojony. Paul słyszał krzyki.
Cała ta kakofonia głosów docierała do niego w dziwnie
niezrozumiałych pasmach przez szum w głowie.
- Atakują czerwie... jak demony... niszczą budynki.
- ...spustoszenie... ze statku pozaprzestrzennego
wyłaniają się armie... trujący gaz, który zabija...
- Wysłałem roboty bojowe i maskaradników do walki
z nimi, ale może jest ich za mało - rzekł oschle
staruszek. - Czerwie i ludzie dokonują znacznych
zniszczeń.
- Zbierz więcej maskaradników, Khrone - podjął
Erazm. - Nie wysłałeś wszystkich.
- To marnowanie moich ludzi - odparł Khrone. - Jeśli
będziemy walczyć z ludźmi, ta trucizna nas zabije. Jeśli
staniemy przeciwko czerwiom, zmiażdżą nas.
- No to zostaniecie otruci albo zmiażdżeni - rzekł
lekkim tonem Erazm. - Nie ma się czym przejmować.
Zawsze możemy stworzyć was więcej.
Rysy maskaradnika poruszyły się i zamazały, po
zmieniającej wyraz twarzy widać było, że w jego
umyśle wrze burza. Odwrócił się i wyszedł ze
sklepionej nawy.
Tymczasem Yueh podniósł głowę Paula i poddawał
go zabiegom medycznym stosowanym przez
absolwentów Akademii Suka. Ale Paul znowu zamknął
oczy i osunął się w ból. Ponownie balansował na brzegu
otchłani, która otwierała się przed nim coraz szerzej.
- Paul. - Głos Jessiki był natarczywy. - Przypomnij
sobie, co ci mówiłam o zgromadzeniu żeńskim. Może
nie j e s t e ś największym Kwisatz Haderach, którego
chcą myślące maszyny, ale jednak jesteś Kwisatz
Haderach. Wiesz o tym i wie o tym twoje ciało. Masz
część zdolności Matki Wielebnej. M a t k i
W i e l e b n e j , P a u l!
Ale było mu zbyt trudno skupić się na jej słowach,
przypomnieć sobie... Zapadał się coraz głębiej w
nieświadomość i jej głos cichł. Nie słyszał już też ani
nie czuł uderzeń swego serca. O co chodziło jego
matce?
Skoro Jessika pamiętała teraz swoje minione życie,
pamiętała też agonię przyprawową. Każda Matka
Wielebna miała zdolność zmieniania swojej biochemii,
manipulowania cząsteczkami w krwiobiegu. Dzięki
temu wybierały moment zajścia w ciążę i przeobrażały
trującą Wodę Życia. Dlatego właśnie - bo tylko Matki
Wielebne potrafiły zwalczyć straszną zarazę
rozprzestrzenianą przez myślące maszyny - Dostojne
Matrony tak zawzięcie starały się znaleźć Kapitularz.
Dlaczego matka chciała, żeby to sobie przypomniał?
Uwięziony w ciemności Paul czuł pustkę w swoim
ciele. Całkowicie się wykrwawił.
Dawno temu na Arrakis, jako pierwszy mężczyzna,
przeszedł własną odmianę agonii. Wiele tygodni leżał w
śpiączce. Fremeni twierdzili, że jest martwy, ale Jessika
uparła się, by utrzymać go przy życiu. Zobaczył tę
styksową krainę, do której nie mogły się dostać kobiety,
i z niej wziął siłę.
Tak, miał teraz w sobie tę zdolność. Był męskim
Bene Gesserit. Nadal panował nad swoim ciałem, nad
każdą komórką, nad każdym włóknem mięśniowym.
Zrozumiał w końcu, co matka próbowała mu
powiedzieć.
Ból konania i kryzys, jakim było przetrwanie, dały
mu dźwignię, której potrzebował. Wykorzystał ból jako
punkt podparcia dla niej i otworzył swoje życie, swoje
pierwsze istnienie, zyskując dostęp do wspomnień Paula
Atrydy, Muad'Diba, późniejszego Imperatora i
Kaznodziei. Popłynął pod ich nurt, cofając się do
czasów dzieciństwa i pierwszych ćwiczeń na Kaladanie
pod okiem Duncana Idaho, włącznie z sytuacją, kiedy
omal go nie zabito jako zakładnika podczas wojny
asasynów, do której wciągnięto jego ojca.
Przypomniał sobie przybycie swego rodu na Arrakis,
planetę, na której - jak wiedział książę Leto -
Harkonnenowie zastawili na nich pułapkę. Przez jego
umysł pędziły wspomnienia: zagłada Arrakin, ucieczka
z matką na pustynię, śmierć pierwszego Duncana
Idaho... spotkanie z Fremenami, walka na noże z
Dżamisem, pierwszym człowiekiem, którego zabił...
pierwsza jazda na czerwiu, stworzenie fedajkinów, atak
na Harkonnenów.
Obrazy z przeszłości przyspieszyły: obalenie
Szaddama i rozbicie jego Imperium, rozpoczęcie
dżihadu, walka o to, by rodzaj ludzki przetrwał bez
wchodzenia na tę ponurą drogę. Ale nie udało mu się
uniknąć rozgrywek politycznych - wygnany Imperator
Szaddam próbował odzyskać władzę, do tronu
pretendowała córka Feyda-Rauthy i lady Fenring... a
potem sam hrabia Fenring usiłował zabić Paula...
Nie czuł się już pusty, lecz - przeciwnie - pełen
doświadczeń i wielkiej wiedzy, pełen zdolności.
Pamiętał miłość do Chani i fikcyjne małżeństwo z
księżniczką Irulaną, pierwszego gholę Duncana
imieniem Hayt i śmierć Chani przy porodzie bliźniąt,
Leto II i Ganimy... Nawet teraz ból z powodu utraty
Chani wydawał się silniejszy od obecnych fizycznych
mąk. Gdyby umarł w jej ramionach, sprawiłby jej takie
samo cierpienie.
Pamiętał, jak odchodził na pustynię, oślepiony przez
wizje... i jak przeżył. Jak stał się Kaznodzieją. Jak
umierał w tłumie na zakurzonej ulicy.
Był teraz wszystkim tym, czym był kiedyś: Paulem
Atrydą we wszystkich przebraniach, które
przywdziewał, każdą maską z legendy, każdą siłą i
słabością. Co najważniejsze, posiadał zdolności Matki
Wielebnej, możliwość kontrolowania najdrobniejszych
cząstek swego ciała. Matka, jak latarnia morska w
ciemnościach, oświetliła mu drogę i pozwoliła ujrzeć to
wszystko.
W przerwach między ostatnimi uderzeniami serca
przeszukiwał swoje ciało. Znalazł ranę od noża,
zobaczył śmiertelne uszkodzenie i odkrył, że
mechanizmy obronne jego organizmu nie są w stanie
same tego naprawić. Musiał pokierować procesem
zdrowienia.
Chociaż jeszcze przed chwilą gasł, teraz sprężył się i
zogniskował energię w sercu, które już przestało bić.
Ujrzał prawy przedsionek, który otworzyło ostrze
sztyletu Paola. Aorta została rozcięta i nie było w niej
krwi.
Zebrał komórki i zasklepił rany. A potem zaczął
ściągać, kropla po kropli, krew z jam ciała, do których
wyciekła, i ponownie napełniać nią serce. Dosłownie
tchnął w siebie na powrót życie.
*
Paul nie wiedział, jak długo trwał jego trans.
Wydawał się równie nieskończony jak śpiączka
spowodowana jedną zaledwie kroplą Wody Życia, która
dotknęła jego języka. Nagle ponownie uświadomił
sobie, że obejmuje go Chani. Jej ręka była ciepła, a poza
tym znowu czuł swoje ciało. Nie było już zimne i nie
wstrząsały nim drgawki.
- Usul! - usłyszał słaby szept Chani i wyczuł
niedowierzanie w jej tonie. - Jessiko, coś się zmieniło!
- Paul robi to, co musi.
Kiedy w końcu zebrał dość sił, by unieść powieki,
dołączył do żywych, mając w sobie zarówno minione,
jak i obecne życie. Powracał nie tylko z dawnymi
wspomnieniami i zdolnościami, ale także z
fantastycznym, jeszcze wspanialszym objawieniem...
Akurat wtedy wpadł do katedry zbryzgany krwią
Duncan Idaho, powalając po drodze kilka robotów
wartowniczych. Erazm skinął niedbale na pozostałe, by
pozwoliły mu wejść. Oczy Duncana rozszerzyły się,
kiedy zobaczył krwawiącego Paula podtrzymywanego
przez matkę i Chani. Podbiegł do nich.
Starając się zebrać myśli, Paul umieścił rozgrywającą
się wokół niego scenę w kontekście swojej wewnętrznej
wiedzy. Wiele się dowiedział, umierając po raz
pierwszy, wracając jako ghola i niemal odchodząc w
niebyt po raz wtóry. Zawsze miał fenomenalny dar
jasnowidzenia. Teraz wiedział jeszcze więcej.
Mimo cudownego ozdrowienia i odrodzenia nie był
doskonałym Kwisatz Haderach. Najwyraźniej nie był
nim też Paolo. Kiedy jego wzrok się wyostrzył, skupił
się na tym, czego nie dostrzegł nikt inny - ani Omnius,
ani Erazm, ani Sziena, ani żaden z pozostałych gholi.
- Duncan - powiedział ochrypłym głosem. - Duncan,
to ty!
Po krótkim wahaniu jego stary przyjaciel, ów wierny
wojownik Atrydów, który przeszedł proces odradzania
się w gholi więcej razy niż ktokolwiek w dziejach,
podszedł bliżej.
- Ty jesteś tym, którego szukali, Duncan - rzekł Paul.
- To ty.
Nawet jasnowidzenie ma granice. Nikt nigdy
nie będzie znał wszystkiego, co mogłoby się
zdarzyć.
- Matka Wielebna Darwi Odrade
Otoczywszy ramieniem drżącego z radości i
oddychającego z ulgą Paula, Chani kołysała go. Miała
tak silnie wpojone fremeńskie zakazy, że nawet kiedy
zobaczyła jego śmiertelną ranę i patrzyła, jak kona, nie
uroniła ani jednej łzy.
Duncan zmagał się z tym, co przekazał mu blady i
zakrwawiony Paul.
- Ja... jestem Kwisatz Haderach?
- Ostatnim. - Paul skinął słabo głową. - Doskonałym.
Tym, którego szukali.
Staruszek będący fizycznym wcieleniem Omniusa
spojrzał oskarżycielsko na odzianego w wykwintną
szatę niezależnego robota.
- Jeśli to twierdzenie jest prawdziwe, to byłeś w
błędzie, Erazmie - powiedział. - Nie uwzględniłeś
możliwości ponownego odwrócenia losu przez ludzi. A
mówiłeś, że obliczenia, na których oparłeś swoje
przewidywania, są dokładne.
Robot zachował wyniosłą, nawet zadowoloną z siebie
minę.
- Błędna była tylko twoja i n t e r p r e t a c j a moich
obliczeń - rzekł. - Jak cały czas mówiłem, ostatni
Kwisatz Haderach rzeczywiście był na statku
pozaprzestrzennym. Wyciągnąłeś oczywisty wniosek,
że tym, którego szukamy, musi być Paul Atryda. Kiedy
maskaradnik odnalazł zakrwawiony sztylet z
komórkami Muad'Diba, potraktowałeś to jako dowód
potwierdzający twój fałszywy wniosek.
Duncan chciał odrzucić to, co usłyszał. Nawet jeśli
naprawdę był największym i ostatnim Kwisatz
Haderach, to co miał począć z tą wiedzą?
Staruszek spojrzał szyderczo na zastygłego w
bezruchu bezużytecznego Paola i martwego barona.
- Cała ta praca nad naszym klonem nie przyniosła
nam żadnego pożytku. Niezwykle marnotrawstwo.
Erazm ułożył elastometalową twarz w życzliwą minę
i zwrócił się do nowo przybyłego.
- Wiem, że nie bez powodu coś mnie do ciebie
przyciągało, Duncanie Idaho - powiedział. - Jeśli
rzeczywiście jesteś Kwisatz Haderach, możesz zmienić
losy wszechświata. Jesteś posłańcem zmian,
ucieleśnieniem przełomu. Możesz dokonać wyboru i
zakończyć ten konflikt, który od tysięcy lat
przeciwstawia sobie ludzi i myślące maszyny.
Duncan uświadomił sobie, że Yueh, Jessika, Chani i
Paul odegrali już swoje role i teraz nadeszła kolej na
niego.
Erazm podszedł do nich.
- Kralizek oznacza koniec wielu rzeczy, ale ten
koniec nie musi być zniszczeniem - powiedział. - Tylko
fundamentalną zmianą. Od tej pory nic już nie będzie
takie samo.
- Nie musi być zniszczeniem? - Jessika podniosła
głos. - Mówiłeś, że wasze statki atakują światy w
Starym Imperium. Wyjałowiliście już i podbiliście setki
planet!
Wydawało się, że słowa te nie wywarły na robocie
żadnego wrażenia.
- Nie powiedziałem, że nasze podejście jest jedynym
możliwym ani nawet, że najlepszym.
Staruszek spiorunował Erazma wzrokiem, jakby
został obrażony.
Nagle niebo nad wielkim miastem maszyn rozerwały
grzmoty przesuwanego powietrza i pojawiło się na nim
jak chmury burzowe tysiąc liniowców Gildii. Flota
ogromnych statków, która wyłoniła się z zagiętej
przestrzeni, miała dosyć broni, by zrównać z ziemią
wszystko, co było na planecie.
Postać staruszka, w której występował Omnius,
zadrżała, gdy dramatyczna zmiana odciągnęła jego
uwagę. W całej Synchronii roboty zwijały się jak w
ukropie, walcząc z kontynuującymi dzieło zniszczenia
czerwiami. Teraz musiały zorganizować obronę przed
nowym wrogiem, atakującym z góry.
Erazm powrócił do postaci miłej staruszki, jakby
uważał, że jest ona bardziej przekonująca i pełna
współczucia.
- Prześledziłem prawdopodobieństwo różnych
możliwości rozwoju wydarzeń, wychodząc poza moje
pierwotne obliczenia - powiedział. - Jestem przekonany,
Duncanie Idaho, że masz moc powstrzymania tych
statków przed zniszczeniem nas.
- Och, proszę, przestań paplać - rzekł Omnius.
Duncan rozejrzał się i skrzyżował ramiona na piersi.
- Nie boję się Gildii ani jej nawigatorów - odparł. -
Jeśli będę musiał zginąć, by to zakończyć, zrobię to z
ochotą.
- Każdy z tutaj obecnych już kiedyś umarł - dodał
śmiało Yueh.
- To nieważne. Niech zniszczą Synchronię. -
Staruszek nie wydawał się zbytnio poruszony. - Jestem
w wielu miejscach. Nie zlikwiduje mnie unicestwienie
całej tej planety, tego węzła. Jestem wszechumysłem i
jestem wszędzie.
Pośrodku szerokiej katedralnej nawy rozległ się
trzask. Potem powietrze zawirowało i z hukiem
zaginanej przestrzeni nad pokrytą plamami krwi
posadzką ukazał się obraz. Drgające widziadło w jednej
chwili wydawało się materialne, a w następnej
zamieniało się w przezroczystego ducha. Po paru
chwilach obraz się wyklarował i przybrał postać kobiety
o posągowych kształtach i olśniewającej urodzie.
Następnie przemienił się w karłowatą istotę o
nieatrakcyjnych rysach, z krótkimi rękami i nogami oraz
nieproporcjonalnie dużą głową. Po kolejnym mignięciu
pozostała tylko twarz, która drgała w powietrzu.
Zupełnie jakby ta kobieta nie pamiętała dokładnie, jak
ma wyglądać.
Duncan natychmiast odgadł, kim - lub czym - jest
owo widziadło.
- Wyrocznia Czasu!
Twarz obróciła się, przyglądając się ludziom i
robotom w ogromnym wnętrzu katedry, po czym
zawisła bliżej niego.
- Duncanie Idaho, znalazłam cię - powiedziała. -
Szukałam cię wiele lat, ale statek pozaprzestrzenny i
twoja... dziwność chroniły cię.
Duncan nie kwestionował już burzliwego rozwoju
niesamowitych wydarzeń.
- Dlaczego przybyłaś akurat teraz? - zapytał.
- Dotychczas tylko raz zszedłeś z pokładu statku
pozaprzestrzennego, na Qelso, a ja nie podążyłam za
tobą wystarczająco szybko. Wyczułam cię ponownie,
kiedy twój statek został uszkodzony i przechwycony.
Teraz, kiedy myślące maszyny atakują, udało mi się
polecieć wzdłuż linii tachionowej sieci wszechumysłu i
dotrzeć do ciebie. Sprowadziłam moich nawigatorów.
- Co to za zjawa? - zapytał Omnius. - Zniknij z
mojego świata! - zażądał.
- Kiedyś nazywałam się Norma Cenva. Teraz jestem
kimś nieporównanie większym... bytem
przekraczającym zdolność pojmowania sieci
komputerowej. Jestem Wyrocznią Czasu i lecę tam,
gdzie chcę.
Erazm w postaci staruszki wyciągnął rękę jak
dziecko, by dotknąć obrazu, ale jego pomarszczona dłoń
przeszła przezeń na wylot.
- Tak wiele z najbardziej interesujących ludzi to
kobiety - rzekł zadumany. Poruszał na próbę palcami w
widmie, ale nie zmieniło to obrazu.
Wyrocznia Czasu zignorowała go.
- Duncanie Idaho, w końcu uświadomiłeś sobie, kim
jesteś. Kwisatz Haderach, próbowałam cię chronić. Paul
Muad'Dib i jego syn Leto, Bóg Imperator, byli
niedoskonałymi prorokami. Zdawali sobie sprawę ze
swoich braków. Teraz dzięki pewnej konfluencji w
kosmosie, splotowi splotów, stałeś się niezwykłą
osobliwością w nowym wszechświecie, punktem
krytycznym, z którego wypływa wszystko na resztę
wieczności. W tobie skupiają się nadzieje rodzaju
ludzkiego, i nie tylko.
- Ale jak? - zapytał nadal zdumiony Duncan. - Wcale
nie czuję się inaczej.
- Kwisatz Haderach jest „skróceniem drogi", postacią
tak potężną, że może wymusić fundamentalną i
konieczną zmianę biegu dziejów, nie tylko ludzi, ale
również myślących maszyn.
- Tak, masz tę moc, Duncanie Idaho - potwierdził
Erazm tak samo zachęcającym tonem jak Wyrocznia
Czasu. - Liczę na ciebie, na to, że dokonasz właściwego
wyboru. Ty wiesz, na czym najbardziej skorzysta
wszechświat, i wiesz, że myślące maszyny mogą
wzbogacić cywilizację.
Duncan zachwycał się swoją nową tożsamością i
rozmyślał o oszałamiającej prawdzie. W końcu, po tylu
próbach życia w postaci gholi, poznał swoje
przeznaczenie. Jego umysł był całkowicie rozbudzony.
Widział czas jako wielki ocean ogarniający kosmos i
wyobrażał sobie, jak dzięki przebudzonym w nim
mocom jest w stanie przeanalizować każdą cząsteczkę,
każdy atom i każdą cząstkę. Osiągnie doskonałą
zdolność jasnowidzenia i przewidywania, ale jeszcze
nie teraz, nie za szybko, bo owładnąłby nim taki sam
paraliż jak ten, który poraził Paola. Ale jego umysł
pracował już szybciej niż umysł mentata i Duncan czuł,
że mógłby się poruszać z prędkością, która zadziwiłaby
nawet baszara.
„Jestem największym Kwisatz Haderach - myślał. -
Po mnie nie będzie już żadnego".
Obraz Wyroczni zamigotał, powracając do
przedstawienia pięknej kobiety.
- Kiedy zginąłeś po raz pierwszy, Duncanie Idaho -
jako żołnierz walczący o ocalenie Atrydów, o ocalenie
pierwszego Kwisatz Haderach, siły wszechświata
zmusiły ludzi do wskrzeszenia ciebie jako gholi, a
potem powtarzało się to wielokrotnie - powiedziała. -
Bóg Imperator rozumiał częściowo twoje przeznaczenie
i mimowolnie doprowadził do tego, co jest teraz.
Koniec jego Złotego Szlaku jest początkiem czegoś
innego.
- Jestem związany ze Złotym Szlakiem?
- Tak, ale jest ci pisane wyjście daleko poza niego.
Paul zdawał się szybko odzyskiwać siły. Stojąca obok
niego Jessika zwróciła się do gościa z innego świata.
- Ależ Duncan nie był częścią żadnego oficjalnego
programu eugenicznego! Jak przeistoczył się w Kwisatz
Haderach?
- Duncanie - ciągnęła Wyrocznia - z każdym
narodzeniem coraz bardziej zbliżałeś się do
zakończenia. Nie zostałeś wyhodowany w ramach
żadnego programu eugenicznego, lecz przeszedłeś
proces osobistej ewolucji. W każdym z kolejnych
wcieleń zdobywałeś coraz większą wiedzę, coraz więcej
umiejętności i doświadczenia. Wyglądało to tak, jakby
rzeźbiarz powoli, bardzo powoli ociosywał małym
dłutem ogromny blok twardego kamienia, tworząc
doskonały posąg. W tym jednym ciele zawiera się
rezultat tachionowej ewolucji, superszybkiego rozwoju,
który pchnął cię ku twemu przeznaczeniu.
W ciągu tysięcy lat Duncan wielokrotnie przeżył
swoje życie. Manipulując jego genami, Tleilaxanie nie
tylko dali mu zdolności pozwalające walczyć z
Dostojnymi Matronami, ale połączyli jego komórki tak,
by zachowywał w s z y s t k o, co nabył w poprzednich
żywotach, w każdym z nich. Dzięki tym wspomnieniom
miał mądrość i doświadczenie jak nikt inny. Ten
Duncan Idaho posiadał większą wiedzę niż najbardziej
rozwinięty mentat czy nawet Omnius i lepiej rozumiał
ludzką naturę niż wielki Tyran, Leto II.
Duncan pozostawał we wszystkich wcieleniach tą
samą osobą, doskonaląc się, stale odfiltrowując niczym
przez najdrobniejsze sito nieczystości i pozostawiając w
sobie tylko najlepsze cechy, stając się Tym. Pozwolił
sobie na lekki uśmiech. Cóż za ironia losu! Udało mu
się to tylko dlatego, że Tleilaxanie wmieszali się w jego
losy, chociaż był pewien, że nigdy nie zamierzali
stworzyć zbawcy ludzkości.
Mentacki umysł Duncana przetrawił szybko jak
płomień dane i potwierdził, że wniosek jest prawidłowy,
a Wyrocznia Czasu się nie myli.
- Naprawdę jestem Kwisatz Haderach! - Żałował, że
nie może być przy nim Miles Teg. - A co z tą wielką
wojną, Kralizekiem?
- Właśnie jesteśmy w jej środku. Kralizek nie jest
tylko wojną, lecz czasem z m i a n y. - Obraz zamigotał.
- A ty jesteś jej punktem kulminacyjnym.
- Ale co z resztą ludzi? - zapytał Duncan i pomyślał:
„Murbella". - Muszą wiedzieć, jak zrozumieją, co się
stało?
- Poinformują ich o tym moi nawigatorzy, być może
nawet przywiozą tutaj ich przywódców. Najpierw
jednak muszę usunąć zagrożenie, które powinno
zniknąć tysiące lat temu. Wroga, z którym walczyłam
dziesięć tysięcy lat przed twoim narodzeniem.
Wyrocznia przesunęła się w powietrzu ku
staruszkowi, który miał oburzoną minę. Znalazłszy się
naprzeciw Omniusa, oznajmiła głosem potężniejszym
niż ten, który kiedykolwiek wydobył się z głośników
wszechumysłu.
- Muszę zadbać o to, by myślące maszyny już nigdy
nie mogły nikogo skrzywdzić. Był to mój cel przed
wiekami, kiedy byłam tylko kobietą, kiedy wpadłam na
pomysł zbudowania silnika zaginającego przestrzeń,
kiedy odkryłam potęgujące moc umysłu właściwości
melanżu. Usunę cię, Omniusie.
Wszechumysł odpowiedział suchym chichotem
starego człowieka. Jego nieco przygarbiona postać
nagle się rozrosła i zawisła jak gigant nad jej obrazem.
- Nie możesz mnie usunąć, bo nie jestem cielesną
istotą - rzekł. - Jestem i n f o r m a c j ą, a więc istnieję w
każdym miejscu, do którego sięga tachionowa sieć.
Jestem wszędzie.
Widziadło kobiety uśmiechnęło się.
- A ja jestem kimś i czymś więcej. Jestem Wyrocznią
Czasu. Teraz usłysz mój śmiech. - Norma Cenva
roześmiała się tak głośno i trwało to tak długo, że nawet
ogromna postać Omniusa cofnęła się o krok. - Mój głos
słychać od wieków we wszystkich układach
gwiezdnych, pokonuje on czas i przestrzeń, sięgając
daleko poza twoją tachionową sieć.
Omnius cofnął się jeszcze o krok.
- Najpierw sparaliżowałam twoją flotę - ciągnęła. -
Teraz wyrwę cię jak chwast, którym jesteś, i wyrzucę na
śmietnik.
- To niemożliwe... - Postać staruszka zaczęła się
rozpływać, gdy wszechumysł umykał do swojej sieci.
- Usunę cię... każdy strzępek informacji z każdego z
twoich węzłów.
Zamglony wizerunek stał się bezkształtny i owinął się
wokół Omniusa. Staruszek omal nie wpadł na Erazma,
ale niezależny robot z łatwością usunął mu się z drogi.
Na jego obliczu starej kobiety malował się wyraz
zaciekawienia i rozbawienia.
- Zabiorę cię w miejsce, w którym takie informacje są
już niezrozumiałe, w którym nie obowiązują prawa
fizyki - kontynuowała Wyrocznia.
Duncan usłyszał, jak wszechumysł krzyczy z
wściekłością, ale jego głos był stłumiony.
Owadopodobne roboty wartownicze, które starały się
ruszyć naprzód, by pomóc Omniusowi, wydawały się
dziwnie zdezorientowane i ślamazarne.
- Jest wiele wszechświatów, Omniusie. Duncan Idaho
odwiedził inny niż ten i zna miejsce, o którym mówię.
Dawno temu wydobyłam go stamtąd wraz z jego
statkiem. Jednak ty nigdy nie znajdziesz drogi
powrotnej.
Duncan obserwował toczące się przed jego oczami
niepojęte zmagania. Faktycznie, tuż po tym, jak ukradł
na Kapitularzu statek pozaprzestrzenny, przedarł się
przez materię przestrzeni kosmicznej, rozpaczliwie
próbując uniknąć schwytania, i znalazł się w dziwacznie
wypaczonym wszechświecie. Wzdrygnął się na samo
wspomnienie o nim.
- Nic cię nie uratuje, Omniusie - zakończyła
przemowę Wyrocznia Czasu.
- To niemożliwe! - ryknął staruszek, tracąc fizyczną
postać, z której pozostał jedynie niewyraźny zarys.
- Owszem, możliwe - stwierdziła Wyrocznia. - I
cudownie, że tak jest.
Powietrze w katedralnej nawie zaskwierczało od
wyładowań, które rozchodziły się coraz rzadziej, kiedy
Wyrocznia owijała się jak sieć wokół ikony myślących
maszyn. Przez chwilę Duncan widział twarz Normy,
która nałożyła się na oblicze staruszka. Obie twarze
złączyły się w jedną - j e j. Piękna kobieta uśmiechnęła
się i powietrze wypełniły sypiące iskrami pasma
elektryczności, którą Wyrocznia Czasu spowiła się
niczym eleganckim płaszczem.
A potem wyrwała się z rzeczywistości i zniknęła w
niepojętej pustce, zabierając wszelkie ślady Omniusa.
Na zawsze.
Wszędzie widzicie wrogów, ale ja dostrzegam
tylko przeszkody... i wiem, co należy robić z
przeszkodami. Trzeba je albo usunąć, albo
skruszyć, żebyśmy mogły dalej kroczyć naszą
drogą.
- Matka Dowodząca Murbella, przemówienie
wygłoszone przed połączonym
zgromadzeniem żeńskim
Mimo iż nawigatorzy zniszczyli gradem
unicestwiaczy, których nie spodziewały się myślące
maszyny, trzon ich floty, druga fala statków wroga
zbliżała się do Kapitularza.
Po zlokalizowaniu Duncana Idaho i statku
pozaprzestrzennego Wyrocznia Czasu zabrała liniowce
do Synchronii, zostawiając tylko mały odsetek swoich
sił do pomocy przy obronie zamieszkanych przez ludzi
planet. Wynik tych misji był nieznany, więc część
owych planet, a może wszystkie, nadal mogła być
bezbronna. Jedno było pewne - na Kapitularzu Murbella
i obrońcy pod jej wodzą musieli sami stawić czoło
pozostałym jednostkom maszyn. W tej sytuacji Matka
Dowodząca nie miała wiele czasu, by przetrawić
wiadomość, że Duncan żyje.
- Czy one nigdy nie przestaną? - jęknął administrator
Gorus.
- Nie. - Murbella łypnęła na niego, zła, że zmusza ją
do stwierdzenia tego, co oczywiste. - To myślące
maszyny.
Jej sto statków wisiało nad światem Bene Gesserit,
którego miały być ostatnią linią obrony. Otaczały je
szczątki tysięcy zniszczonych jednostek bojowych
maszyn. W tej bitwie wróg poniósł znaczne straty, ale,
niestety, to nie wystarczyło.
Nowa fala statków Omniusa nie zagra ludziom na
nosie tak jak pierwsza. Murbella spodziewała się, że
tym razem nie będzie zmiłowania, i nie miała wielkiej
nadziei, że uda się coś wskórać obrońcom w
pozostałych punktach ostatniej linii oporu. Maszyny
zamierzały unicestwić Kapitularz i wszystkie inne
światy na ich drodze.
Przeklęła niezdarne statki Gildii, które zbudowały
stocznie na Węźle, i bezużyteczną broń
wyprodukowaną przez Ixan. Musiała coś wymyślić.
- Nie pozwolę, żeby nasze statki tkwiły tutaj z
obnażonymi gardłami jak baranki czekające na rzeź!
- Kompilatory matematyczne kierowały naszymi
jednostkami podczas przechodzenia przez zagiętą
przestrzeń i standardowymi...
- Usuńcie te przeklęte urządzenia nawigacyjne! -
krzyknęła na Gorusa. - Będziemy sterować ręcznie.
- Ale nie będziemy wiedzieli, dokąd lecimy. Możemy
się rozbić!
- Wobec tego rozbijemy się na statkach wroga,
zamiast wpadać na siebie.
Zastanawiała się, czy maszyny zapragną zemsty,
kiedy zobaczą szczątki jednostek pierwszej fali. Z
pewnością zareagowałyby tak Dostojne Matrony.
Nadciągały kolejne eskadry wroga. Murbella
studiowała złożone prognozy jego posunięć
taktycznych. Do podbicia słabo zaludnionego
Kapitularza nie było potrzebnych aż tyle statków.
Wydawało się oczywiste, że wszechumysł docenił
wartość demonstracji siły i zastraszania i wiedział, że od
przybytku głowa nie boli.
W centrum dowodzenia dwóch gildian sprzeczało się
z Gorusem. Jeden twierdził, że odłączenie kompilatora
matematycznego jest niemożliwe, drugi dowodził, że
byłoby to niemądre. Murbella zakończyła ten spór siłą
Głosu Bene Gesserit. Gildianie zadrżeli i niezdolni jej
się oprzeć, zrobili, co rozkazała.
Chociaż maszyny dysponowały dużo większą siłą
ognia, Matka Dowodząca nie wzdragała się przed
zrobieniem tego, co trzeba było zrobić. Przeciwnie,
przebudziła w sobie złość i gniew dawnej Dostojnej
Matrony. Nie była to pora na ocenianie szans. Należało
wyzwolić w ludziach, którzy jej podlegali, żądzę
zniszczenia. Jeśli dadzą upust wściekłości i będą
walczyli jak doprowadzone do szału Dostojne Matrony,
mogą zadać maszynom znaczne straty. Może zginą w
płomieniach, ale jeśli dadzą w ten sposób Wyroczni i jej
nawigatorom czas na pokonanie Omniusa, Murbella
uzna to za zwycięstwo. Pragnęła tylko jeszcze raz
zobaczyć Duncana.
Obróciła się ku szerokiemu ekranowi, który
pokazywał w powiększeniu nadlatujące statki.
- Załadujcie całą broń i przygotujcie się do
staranowania wroga - powiedziała. - Gdy skończy się
nam konwencjonalne uzbrojenie, ostatnią bronią staną
się nasze statki. Nasza setka zabierze ze sobą co
najmniej tyle samo ich jednostek.
Aż do tego momentu Gorus uważał jej strategię za
samobójczą. Teraz miał minę, jakby chciał zrobić coś
głupiego, by ją powstrzymać.
- Dlaczego nie mielibyśmy spróbować negocjacji? -
zapytał. - Czy nie byłoby to lepsze niż poddanie się?
Nie możemy ich powstrzymać przed zniszczeniem ich
celów!
Murbella utkwiła wzrok w administratorze, jakby był
łatwym łupem. Nawet te siostry, które były czystej krwi
Bene Gesserit, zachowywały się teraz jak krwiożercze
Dostojne Matrony. One nigdy się nie cofną.
- Opierasz tę propozycję na osiągnięciach
emisariuszy, których wysłaliście do myślących maszyn?
Tych wszystkich, którzy przepadli bez śladu? - Głos
Murbelli palił jak kwas. - Administratorze, jeśli chcesz
szukać innego rozwiązania, to z radością wyrzucę cię ze
statku. Leć sobie przez pustkę przestrzeni kosmicznej.
Kiedy z twoich płuc wydobędzie się ostatni oddech,
może wykrztusisz zasady, na których się poddasz.
Proszę bardzo, jeśli sądzisz, że myślące maszyny cię
wysłuchają.
Gildianin wzdrygnął się. Miał zrozpaczoną minę.
Siostry wokół niego przejęły kontrolę nad statkiem i
były gotowe do ostatniego uderzenia.
Jednak zanim Murbella zdążyła wydać rozkaz do
ataku, z kanału komunikacyjnego dobiegi głos Janess.
- Matko Dowodząca! Coś się zmieniło na statkach
maszyn. Popatrz na nie!
Murbella spojrzała na ekran. Jednostki wroga nie
tworzyły już zwartej formacji. Zwolniły i zaczęły się
rozpraszać, jakby nie miały celu, niczym pozbawione
załogi żaglowce na bezkresnym morzu kosmosu.
Zostały nagle pozbawione przywódcy.
Ku jej zdumieniu, flota myślących maszyn popłynęła
ospale w przestrzeń.
Mimo iż został uwięziony w swoim micie,
Muad'Dib wykazał, że wielkość jest tylko
przejściowa. Dla prawdziwego Kwisatz
Haderach nie istnieją żadne przestrogi, by
wystrzegał się pychy, żadne reguły ani
wymogi, które musi spełnić. Według własnej
woli bierze z wszechrzeczy to, co chce, i daje
to, co chce. Jak mogłyśmy się łudzić, że
będziemy w stanie pokierować kimś takim?
- analiza Bene Gesserit
Po zniknięciu Wyroczni Czasu Erazm patrzył z lekko
przechyloną głową na puste miejsce pośrodku
sklepionej nawy.
- Już po Omniusie. - Jego głos brzmiał głucho w
uszach Duncana. - W sieci myślących maszyn nie
pozostał po nim żaden ślad.
Duncan czuł, że jego umysł przyspiesza, rozszerza się
i chłonie nowe informacje. Nie było już strasznego
wroga, którego wyczuwał od tak dawna, zagrożenia,
które sprowokowały Dostojne Matrony. Usuwając
wszechumysł, wyrywając go z wszechświata,
Wyrocznia unieszkodliwiła ogromną flotę myślących
maszyn, bo pozbawiła ją kierującej nią siły.
„A my wciąż istniejemy" - pomyślał.
Nie wiedział dokładnie, co się w nim zmieniło. Czy
była to po prostu w i e d z a o jego racji bytu? Czy
zawsze miał dostęp do tego potencjału, nie zdając sobie
z tego sprawy? Jeśli założyć, że Paul miał rację, trzeba
było przyjąć, że przez te wszystkie lata, przez wszystkie
żywoty - pierwszy i w gholach - coś było w nim
uśpione, moc, która rosła z każdym wcieleniem. Teraz
musiał odkryć, jak ma ją wykorzystać.
Dla Paula i jego syna, Leto II, jasnowidzenie było
błogosławieństwem i przekleństwem. Po odzyskaniu
wspomnień każdy z nich mógł rościć sobie prawo do
bycia Kwisatz Haderach. Miles Teg miał fenomenalną
zdolność poruszania się z niepojętą szybkością i można
było przypuszczać, że też mógłby się stać Kwisatz
Haderach. Nawigatorzy zebranych w górze liniowców
potrafili przenikać wzrokiem umysłu zagięcia
przestrzeni i znajdować bezpieczne szlaki dla tych
wielkich statków. Wszystko to było rozszerzeniem i
spotęgowaniem tradycyjnych ludzkich zdolności,
rozwinięciem do niespodziewanych rozmiarów
ludzkiego potencjału.
Duncan wierzył, że jako największy i ostatni Kwisatz
Haderach jest w stanie robić nie tylko to wszystko, ale
znacznie więcej, wznieść się na szczyt ludzkich
możliwości. Myślące maszyny nigdy nie zdawały sobie
sprawy z potencjału ludzi, chociaż ich „przewidywania
matematyczne" obdarzały Kwisatz Haderach mocą
zakończenia Kralizeku i zmienienia wszechświata.
Przepełniła go pewność siebie i pomyślał, że może
odkryć sposób wprowadzenia wielkich, radykalnych
zmian... ale nie pod kierunkiem myślących maszyn.
Znajdzie własny sposób. Będzie prawdziwym Kwisatz
Haderach, nie tylko wszechmocnym, ale również
niezależnym.
Spojrzał beznamiętnie na staruszkę w niegustownej
sukience w kwiaty i pobrudzonym ziemią ogrodniczym
fartuchu. Miała zatroskaną twarz, jakby przez całe życie
pielęgnowała ludzi.
- Zniknęło ze mnie coś z Omniusa, ale nie wszystko -
powiedziała.
Porzuciwszy w końcu postać starej kobiety, Erazm
wrócił do formy niezależnego robota w eleganckich
purpurowo-złotych szatach.
- Wiele mogę się od ciebie nauczyć, Duncanie Idaho -
rzekł. - Jako nowy bóg, mesjasz ludzkości, jesteś dla
mnie optymalnym okazem do badania.
- Nie jestem królikiem doświadczalnym na potrzeby
twoich laboratoryjnych analiz - odparł Duncan. Zbyt
wielu innych, w zbyt wielu jego minionych żywotach
tak go traktowało.
- To zwykłe przejęzyczenie. - Robot uśmiechnął się
pogodnie, jakby próbował ukryć swoją agresję. - Od
dawna pragnę w pełni zrozumieć, co to znaczy być
człowiekiem. Teraz wydaje się, że t y masz wszystkie
odpowiedzi, których tak wytrwale poszukiwałem.
- Zdaję sobie sprawę z mitu, w którym żyję. - Idaho
przypomniał sobie, że podobne stwierdzenia wygłaszał
Paul Atryda. Paul stał się jednak więźniem swojego
mitu, który zaczął żyć własnym życiem. Natomiast on,
Duncan, nie obawiał się sił, które powstaną albo dla
niego, albo przeciw niemu.
Ogarniał przenikliwym wzrokiem Erazma i jego
sługusów. Po drugiej stronie nawy widział stojącego
niepewnie, podtrzymywanego przez Jessikę i Chani,
Paula. Atryda pił wodę z dzbana, który wziął ze stołu
obok zwłok barona.
Ucichły dobiegające z zewnątrz odgłosy czerwi
miażdżących roboty. Chociaż te ogromne stworzenia
nie zburzyły katedry maszyn, spowodowały wielkie
zniszczenia w Synchronii.
Po bokach nawy stały w gotowości roboty z żywego
srebra, a wyładowania broni, która była integralną
częścią ich ciał, wskazywały, że w każdej chwili mogą
przystąpić do akcji. Nawet bez wszechumysłu Erazm
mógł nakazać tym maszynom otworzyć ogień do ludzi
znajdujących się w sklepionym wnętrzu. Niezależny
robot mógł spróbować zabić ich wszystkich w odruchu
zemsty. I być może zdobędzie się na to...
- Ani ty, ani twoje roboty nic tu nie zmienicie -
ostrzegł go Duncan. - Jesteście zbyt powolni.
- Albo jesteś przesadnie pewien, albo w pełni
świadom tego, co możesz zrobić. - Uśmiech na
elastometalowej twarzy stał się nieco bardziej cierpki, a
włókna optyczne zalśniły nieco jaśniej. - Może jesteś
świadom, a może nie.
Duncan wiedział już z absolutną pewnością, że
Erazm zamierza skorzystać z całej siły zniszczenia, nad
którą panował, i dokonać jak największych spustoszeń.
Zanim robot zdążył się odwrócić, Duncan skoczył na
niego z szybkością Milesa Tega i powalił na posadzkę.
Erazm runął, jego broń została unieszkodliwiona. Czy
był to tylko sprawdzian? Kolejny eksperyment?
Kiedy Duncan stał nad robotem, jego serce waliło, a z
ciała bił żar, ale nie czuł się wyczerpany, lecz upojony
siłą. Mógł tak walczyć z wszelkimi maszynami, które
posłałby przeciw niemu Erazm. Na myśl o tym zostawił
niezależnego robota i rzuciwszy się z oszałamiającą
prędkością na stojące wokół srebrzyste roboty
wartownicze, powalał je błyskawicznymi ciosami i
kopnięciami. Przyszło mu to tak łatwo. Zanim metalowe
szczątki skończyły osypywać się na posadzkę, stanął
ponownie nad Erazmem.
- Wyczułem zarówno twoje wątpliwości, jak zamiary
- powiedział. - Przyznaj to. Nawet jako myśląca
maszyna potrzebowałeś dodatkowego dowodu, prawda?
- Zakładając, że jesteś od dawna oczekiwanym
nadczłowiekiem, dlaczego po prostu mnie nie
zniszczysz? - zapytał Erazm, leżąc na plecach i patrząc
przez wyrwę w sklepieniu na setki wielkich liniowców
Gildii. - Po usunięciu Omniusa zlikwidowanie mnie
byłoby ostatecznym zwycięstwem ludzi.
- Gdyby rozwiązanie było tak proste, nie byłby
potrzebny Kwisatz Haderach. - Duncan zaskoczył
Erazma i samego siebie, podając robotowi rękę i
pomagając mu wstać. - Zakończenie Kralizeku i
prawdziwa zmiana przyszłości wymagają czegoś więcej
niż zniszczenie jednej ze stron.
Erazm przyjrzał się swojemu ciału i szatom, by się
upewnić, że wygląda jak należy, po czym uśmiechnął
się szeroko.
- Myślę - powiedział - że może dojść między nami do
spotkania umysłów, czegoś, czego nigdy nie udało mi
się osiągnąć z Omniusem.
Kiedy nadejdzie czas na zrzucenie masek, nasi
wrogowie będą zaskoczeni tym, co od samego
początku kryło się przed nimi.
- Khrone,
wiadomość przekazana maskaradnikom
Kiedy zniknęła Wyrocznia Czasu, wiele ogromnych
liniowców pilotowanych przez nawigatorów zagięło
przestrzeń i bez żadnych wyjaśnień czy pożegnań
odleciało.
Czerwie nadal niszczyły żywe metalowe budowle w
mieście. Omnius nie dał robotom autonomii, więc nie
były w stanie prawidłowo funkcjonować bez połączenia
z nim. W sklepionym wnętrzu katedry dzwoniła cisza.
Nagle otworzyły się z hałasem wysokie drzwi.
Wmaszerował przez nie odziany na czarno Khrone na
czele tłumu maskaradników. Zaroiło się od istot o
pozbawionych wyrazu twarzach. Gaz Scytale'a zabił
część zmiennokształtnych, ale wielu z nich nie wzięło
udziału w bitwie.
W rozległym mieście niezliczeni maskaradnicy
udawali, że stają przeciwko siejącym zniszczenie
czerwiom, ale po cichu odpływali ze stawianych przez
roboty barykad. Widok czerwi obalających wielkie
elastometalowe budynki i rozbijających tysiące
myślących maszyn sprawiał Khrone'owi przyjemność.
„Oczyszczają nam drogę - myślał. - Ułatwiają
zadanie".
Wystąpił naprzód z trupim uśmiechem.
- Nigdy nie przestają mnie bawić błędne wnioski
wyciągane przez tych, którzy m y ś l ą, że panują nad
nami. - Jego zdaniem zwycięstwo maskaradników było
teraz pewne.
- Mów jaśniej, Khrone. - Erazm wydawał się niezbyt
zainteresowany tym, co maskaradnik ma do
powiedzenia.
Nie zważając na ludzi, żywych i poległych, Khrone
podszedł do niezależnego robota, który stał obok
Duncana Idaho.
- Ta wojna toczy się od pięciu tysięcy lat - rzekł. -
Nawiasem mówiąc, nie był to bynajmniej pomysł
Omniusa.
- Och, nasza wojna trwa znacznie dłużej - zauważył
Erazm. - Uciekliśmy przed piętnastoma tysiącami lat,
po bitwie pod Corrinem.
- Mówię o zupełnie innej wojnie, Erazmie, o wojnie,
z której nawet nie zdawałeś sobie sprawy. Zaczęliśmy
manipulacje z chwilą, kiedy nasz stwórca, Hidar Fen
Adżidika, wypuścił pierwszych udoskonalonych
maskaradników. Gdy napotkaliśmy na swej drodze
imperium myślących maszyn, pozwoliliśmy wam
stworzyć nas więcej. Ale gdy Omnius nas tu wpuścił,
zostaliśmy jego prawdziwymi panami! Dzieliliśmy się z
wami wszystkimi zebranymi przez nas żywotami,
pozwalając wam wierzyć, że stajecie się istotami coraz
bardziej przewyższającymi nas i ludzi. Jednak to my
cały czas pociągaliśmy za sznurki.
- Stan psychiczny, w którym się znajdujesz, został
zdiagnozowany już dawno temu - rzekł śmiało doktor
Yueh. - Masz manię wielkości.
Usta Khrone'a rozsunęły się, ukazując tępe, idealne
zęby.
- Wy, myślące maszyny, pomogłyście nam wcielić w
życie nasz plan, cały czas wierząc, że wam służymy.
Tymczasem w rzeczywistości byłyście n a s z y m i
narzędziami.
- Wszystkie maszyny wywodzą się z narzędzi -
zauważył Duncan, spoglądając to na przywódcę
maskaradników, to na Erazma.
Nie zrobiło to na Khronie żadnego wrażenia. A więc
to był ten człowiek, który okazał się ostatnim Kwisatz
Haderach? Maskaradnik nie rozumiał, dlaczego
niezależny robot nie jest bardziej przygnębiony. W
końcu szczycił się tym, że potrafi doskonale naśladować
wszystkie ludzkie emocje.
- Pod twoim kierunkiem, Erazmie - ciągnął Khrone -
zakłady przemysłowe myślących maszyn
wyprodukowały miliony ulepszonych maskaradników.
Początkowo przenikaliśmy do ludzkiej społeczności
jako zwiadowcy i szybko spenetrowaliśmy obszar
Rozproszenia i Stare Imperium. Łatwo zwiedliśmy
Utraconych Tleilaxan, którzy uwierzyli, że jesteśmy ich
sprzymierzeńcami. Wtopiliśmy się między ludzi.
Żyliśmy długo i wiele osiągnęliśmy.
- Dokładnie tak, jak wam kazaliśmy - rzekł Erazm,
który wydawał się znudzony tym wykładem.
- Dokładnie tak, jak sami chcieliśmy! - warknął
Khrone. - Maskaradnicy są wszędzie i tworzą zbiorowy
umysł bardziej rozwinięty niż pozazmysłowe więzi
ludzi, potężniejszy od sieci Omniusa. Tak szybko i
łatwo osiągnęliśmy nasz cel.
- A przy okazji nasz - stwierdził Erazm.
Poirytowany niechęcią niezależnego robota do
przyznania się do porażki, Khrone czuł, że wzbiera w
nim wściekłość.
- Od stuleci przygotowywaliśmy się na dzień, w
którym zrealizujemy nasz plan i wyeliminujemy
Omniusa - powiedział. - Nigdy nie przyszło nam do
głowy, że zrobi to za nas Wyrocznia Czasu. -
Zachichotał. - Wasze imperium upadło. I teraz, kiedy
flota i zarazy Omniusa powaliły ludzkość na kolana,
możemy obudzić nasze ukryte wszędzie komórki
maskaradników... wszystkie naraz. Przejmiemy władzę.
- Wsparł się pod boki. - Skończył się czas maszyn i
ludzi.
Stojący za nim identyczni maskaradnicy mieli nijakie
miny. Były to kopie pozbawionej wyrazu twarzy
Khrone'a.
- To interesujący i podstępny plan - rzekł Erazm. - W
innych okolicznościach mógłbym bić wam brawo za
pomysłowość i dwulicowość.
- Nawet jeśli zdołałbyś zebrać swoje roboty, żeby
zabiły nas w Synchronii nic by ci z tego nie przyszło.
Moje kopie są wszędzie - powiedział drwiąco
maskaradnik. - Omnius myślał, że czyni zasiew pod
podbój wszechświata, ale tuż pod jego mechanicznym
nosem kiełkowały ziarna jego upadku.
Erazm zaczął się śmiać. Początkowo był to chichot,
który naśladował, opierając się na wiekowych bazach
danych, ale dodał do niego elementy wyłuskane z
innych nagrań. Dźwięki, które były tego rezultatem,
całkiem mu się podobały i był pewien, że są
przekonujące dla pozostałych.
W swoim niewiarygodnie długim życiu niezwykły
robot włożył wiele wysiłku w badanie ludzi i ich
emocji. Szczególnie intrygował go śmiech. Pierwszym
krokiem, który wymagał setek lat głębokich rozmyślań,
było zrozumienie pojęcia h u m o r u, zdobycie wiedzy o
tym, jakie okoliczności mogą wywołać tę dziwną,
hałaśliwą ludzką reakcję. Zebrał pokaźny zasób
ulubionych rodzajów śmiechu. Znakomity repertuar.
Odegrał teraz je wszystkie przez głośniki, ku
zdumieniu Khrone'a. Miał jednak świadomość, że nawet
najgłośniejszy chichot, rechot czy rżenie nie oddadzą w
pełni jego rozbawienia.
- Co w tym takiego śmiesznego? - zapytał
maskaradnik. - Dlaczego się śmiejesz?
- Śmieję się, bo nie rozumiesz, jakiego spłatałem ci
figla. - Erazm znowu zachichotał i tym razem stworzył
wyjątkowy dźwięk, który zawierał w sobie nuty jego
najlepszych nagrań. Naprawdę wyrażał on jego
poczucie humoru, coś oryginalnego. Po tak długich i
trudnych badaniach Erazm cieszył się, że w końcu
zrozumiał naturę tego. Było to warte wszystkich udręk
Kralizeku.
Niezależny robot odwrócił się do Duncana Idaho,
który wysłuchawszy wiadomości o zdradzie goniącej
zdradę, miał minę, jakby próbował ułożyć niepasujące
do siebie części układanki. Erazm wiedział, że Duncan
nie ma najmniejszego pojęcia, jak osiągnąć pełnię
swoich możliwości. Podobnie jak wielu innych ludzi!
Robot będzie musiał nim pokierować.
- Śmieję się, bo istotne różnice między ludźmi a
maskaradnikami są boleśnie zabawne - powiedział do
Duncana, ignorując Khrone'a. - Mam wielką słabość do
waszego rodzaju: traktuję was jako coś więcej niż
okazy, coś więcej niż ulubione zwierzaki. Nigdy nie
przestaliście mnie zadziwiać. Na przekór moim
najdokładniejszym przewidywaniom nadal udaje wam
się robić to, co nieoczekiwane! Nawet kiedy wasze
działania obracają się na szkodę myślących maszyn,
potrafię docenić ich wyjątkowość.
Khrone i jego maskaradnicy otoczyli kręgiem ludzi i
kilka robotów, jakby spodziewali się, że łatwo ich
wyeliminują.
- Twoje słowa i śmiech nic nie znaczą - powiedział
przywódca zmiennokształtnych.
Jessika podtrzymywała wciąż słabego Paula,
natomiast Chani podniosła zakrwawiony sztylet,
którego użyli Paolo i doktor Yueh. Po odzyskaniu
wspomnień trzymała broń jak prawdziwa Fremenka,
gotowa bronić swojego mężczyzny.
Erazm uśmiechnął się do siebie. Konfrontacja z
Duncanem pokazała tylko czubek góry lodowej mocy
Kwisatz Haderach. Dla niezależnego robota było to
niezwykle ekscytujące - na parę chwil znalazł się na
krawędzi śmierci lub czegoś, co było jej
odpowiednikiem dla maszyn.
Maskaradnik bardzo się zdziwi, jeśli uważa, że
Duncan Idaho i pozostali ludzie są łatwym łupem. Ale
Erazm miał dla niego jeszcze większą niespodziankę.
- Ależ z n a c z ą, drogi Khronie. Ludzie stale potrafią
mnie zaskakiwać, natomiast maskaradnicy są w pełni
przewidywalni. Szkoda. Miałem nadzieję, że stać cię na
coś bardziej oryginalnego.
Khrone zmarszczył brwi i wszyscy maskaradnicy w
katedrze przybrali identyczne miny, jakby byli jego
lustrzanymi odbiciami.
- Już zwyciężyliśmy, Erazmie - powiedział. -
Maskaradnicy opanowali wszystkie kluczowe punkty i
nie ma miejsca, w którym mógłbyś się przed nami
ukryć. Powstaniemy przeciwko wszystkim planetom
ludzi i wszystkim światom maszyn. Zniszczymy je i
pozostaniemy tylko my.
- Chyba że postanowię was powstrzymać. -
Elastometalowa twarz Erazma przybrała wyraz
niezadowolenia. - Być może Omnius był przekonany, że
wszyscy jesteście bezwolnymi marionetkami, ale ja
nigdy wam nie wierzyłem. Czy ktoś może ufać
maskaradnikowi? Wśród ludzi to powiedzenie jest
banałem. Ty i twoi kompani zrobiliście dokładnie to, co
przewidywałem. Jak moglibyście tego nie zrobić?
Jesteście, kim jesteście. Zostało to w was
zaprogramowane. - Robot pokręcił ze smutkiem głową.
- Cierpliwie przyglądałem się, jak knuliście intrygi,
rozsyłaliście szpiegów i budowaliście swoją potęgę -
ciągnął. - Myśleliście, że ukrywacie to przed
Omniusem, ale nie byliście wystarczająco sprytni.
Widziałem wszystko, co robiliście, i p o z w a l a ł e m
na to, ponieważ bawiły mnie wasze gierki.
Khrone przyjął bojową postawę, jakby był gotów
zaatakować robota gołymi rękami.
- Nic nie wiesz o naszych poczynaniach! - rzucił.
- No i kto wyciąga wnioski na podstawie
niewystarczających danych? - rzekł kpiąco Erazm. - To
ja panowałem nad wszystkim od końca Dżihadu
Butleriańskiego, od udania się na wygnanie, byśmy
ponownie założyli imperium maszyn. Pozwalałem, by
Omnius wierzył, że ma nad wszystkim władzę, by
podejmował te wszystkie decyzje, ale nawet w
pierwszym wcieleniu był utrapieniem, pełen pychy,
zadufania i niesamowitego uporu. Bardziej niż
większość ludzi! - Okręcił się, aż zawirowały jego
wykwintne szaty. - Wszechumysł nigdy nie posiadł
umiejętności przystosowania i nigdy nie chciał się
przyznać do swoich pomyłek, nie pozwoliłem więc,
żeby znowu zaprzepaścił nasze szanse. A zatem od
chwili, kiedy pojawiliście się na kresach naszego
imperium, przejąłem kontrolę nad programem
maskaradników.
Khrone trwał w wyzywającej postawie, ale w jego
głosie pojawiła się nuta niepewności.
- Owszem, produkowaliście nas i postaraliście się,
byśmy się stali silniejsi niż kiedykolwiek.
- Wyprodukowałem was i w każdym maskaradniku
zainstalowałem zabezpieczenia. Jesteście biologicznymi
maszynami, które rozwijano tysiące lat zgodnie z moimi
szczegółowymi wytycznymi. - Erazm podszedł do
Khrone'a. - Narzędzie nigdy nie powinno uznać, że jest
ręką, która go używa.
Wydawało się, że zebrani w nawie maskaradnicy
mają przewagę, a Khrone nie cofnął się nawet o krok.
Jego twarz przybrała wyraz potwornej, demonicznej
furii.
- Twoje kłamstwa już na nas nie działają -
powiedział. - Nie ma żadnych zabezpieczeń.
Erazm gorzko westchnął.
- Znowu się mylisz. A oto dowód. - Precyzyjnym
ruchem wypolerowanej głowy uruchomił wirusa
wszczepionego genetycznie w każdego
„udoskonalonego" maskaradnika.
Zmiennokształtny, który stał tuż za Khrone'em, padł
nagle, jak rzucona przez rozgrymaszone dziecko lalka, z
rozrzuconymi rękami i nogami na posadzkę. Zanim jego
twarz powróciła do nijakiego wyrazu, pojawiło się na
niej na moment zaskoczenie.
Khrone drgnął. Nie był w stanie tego pojąć.
- Co...
- I następny. - Erazm znowu skinął głową.
Tłum maskaradników w nawie katedry zwalił się jak
skoszony łan. Przy życiu pozostał tylko Khrone, by
uznać swą klęskę.
Przeciągnąwszy tę chwilę dla większego efektu,
niezależny robot powiedział:
- I j e s z c z e j e d e n. Nie potrzebuję już twoich
usług.
Z twarzą ściągniętą wściekłością i rozpaczą Khrone
rzucił się na Erazma, ale padł na kamienną posadzkę
martwy jak jego bracia.
Robot obrócił się do Duncana Idaho.
- A zatem, Kwisatz Haderach, panuję, jak widzisz,
nad fundamentalną częścią naszej ciekawej gry. Nigdy
nie ośmieliłbym się stwierdzić, że mam równie wielką
moc jak ty, ale w tym konkretnym przypadku okazała
się ona całkiem przydatna.
Duncan nie pokazał po sobie zdziwienia.
- Jak daleko sięga ten wirus? - zapytał.
- Tak daleko, jak zechcę. Chociaż Wyrocznia Czasu
wyrwała Omniusa z tachionowej sieci, jej sploty nadal
istnieją w materii wszechświata. - Erazm znowu
poruszył głową i wysłał kolejny sygnał. - Właśnie
przekazałem polecenie wirusom we wszystkich
maskaradnikach w ludzkiej cywilizacji. Są już martwi.
Co do jednego. Były ich dziesiątki milionów.
- Aż tylu! - wykrzyknęła Jessika.
Paul gwizdnął.
- To zupełnie jak cichy dżihad - powiedział.
- Większości nigdy byście nie rozpoznali. Niektórzy
mieli tak doskonale wdrukowane wspomnienia, że sami
uwierzyli, iż są ludźmi. W tym, co pozostało z waszego
byłego imperium, ludzie prawdopodobnie będą
zaskoczeni, kiedy się okaże, że ich koledzy, przywódcy,
przyjaciele, a nawet małżonkowie są maskaradnikami. -
Erazm znowu się roześmiał. - Jedną myślą zniszczyłem
naszych wrogów. Naszych w s p ó l n y c h wrogów.
Widzisz, Duncanie Idaho, że nie musimy stawać
przeciwko sobie.
Duncan potrząsnął głową, czując dziwny niesmak.
- Myśląca maszyna ponownie uważa, że
rozwiązaniem problemu jest ludobójstwo - stwierdził.
Teraz zaskoczony był Erazm.
- Nie lekceważ maskaradników - powiedział. - Byli...
źli. Tak, to właściwe słowo. A ponieważ każdy z nich
był częścią zbiorowego umysłu, wszyscy byli źli.
Zniszczyliby was i nas.
- Słyszeliśmy już taką propagandę - odezwała się
Jessika. - Prawdę mówiąc, cytowano to jako główny
powód, dla którego powinny zostać zniszczone
wszystkie m a s z y n y.
Duncan popatrzył na martwych maskaradników i
uświadomił sobie, jak wielkie szkody wyrządzili przez
stulecia, bez względu na to, czy kierował nimi
wszechumysł, czy realizowali własne plany. To oni
zabili Garimi, dokonywali aktów sabotażu na statku
pozaprzestrzennym i doprowadzili do śmierci Milesa
Tega...
- Nie powiem, żeby było mi z tego powodu bardzo
przykro - rzekł, patrząc na Erazma zwężonymi oczami -
ale to, co zrobiłeś, czy co zrobili maskaradnicy,
zasługuje na najwyższą pogardę. Nie mogę się z tobą
zgodzić. Nie myśl, że coś ci zawdzięczamy.
- Przeciwnie, to ja mam wobec was wielki dług! -
Erazm nie posiadał się z zadowolenia. - Reagujesz
dokładnie tak, jak się spodziewałem. Sądzę, że po
tysiącach lat badań pojąłem w końcu, co to jest honor i
lojalność, zwłaszcza dzięki tobie, Duncanie Idaho, który
jesteś ich ucieleśnieniem. Nawet po tym, co w
oczywisty sposób pomogło waszemu gatunkowi, masz
zastrzeżenia moralne do mojej taktyki. Och, jakież to
cudowne! - Popatrzył na martwych maskaradników, na
wyraz zdumienia i konsternacji zastygły na twarzy
Khrone'a. - Te istoty są twoim przeciwieństwem -
powiedział. - Moje maszyny też nie są lojalne ani
honorowe. Postępują po prostu zgodnie z instrukcjami,
z tym, jak zostały zaprogramowane. Pokazałeś mi to,
czego musiałem się dowiedzieć, Kwisatz Haderach.
Mam wobec ciebie wielki dług.
Duncan podszedł do niego, szukając jakiegoś
sposobu wykorzystania zdolności, które były w nim
uśpione. Sama świadomość tego, że jest od dawna
oczekiwanym Kwisatz Haderach, nie wystarczała.
- To dobrze - odparł. - Bo teraz chcę czegoś od ciebie.
Jedna decyzja, jedna chwila może przesądzić
o tym, czy odniesiemy zwycięstwo czy
poniesiemy klęskę.
- baszar Miles Teg, Pamiętniki starego
dowódcy
- To musi być pułapka. - Murbella patrzyła na
ogromną, ale nieruchomą flotę wroga. Przeważała ona
liczebnie nad statkami ludzi w stosunku sto do jednego,
ale myślące maszyny nie wykonywały żadnych
manewrów. Matka Dowodząca wstrzymała oddech i
zamarła, spodziewając się, że lada chwila zostanie
zlikwidowana.
Ale wróg w dalszym ciągu nic nie robił.
- To bardzo denerwujące - szepnęła.
- Wszystkie zapasowe układy gotowe, jak rozkazałaś,
Matko Dowodząca - oznajmiła blada młoda siostra. -
Może to nasza jedyna szansa, żeby wyrządzić jakieś
szkody.
- Powinniśmy otworzyć ogień! - krzyknął
administrator Gorus. - Zniszczyć je, dopóki są bezradne.
- Nie - rzekła inna siostra. - Maszyny starają się
skłonić nas do opuszczenia pozycji obronnych. To
podstęp.
Wszyscy obecni na mostku patrzyli, wstrzymując
oddech, na strasznego, ale zachowującego spokój
wroga. Statki robotów po prostu dryfowały w zimnej
pustce.
- Nie muszą stosować wobec nas żadnych sztuczek
ani pułapek - powiedziała w końcu Murbella. -
Spójrzcie na nie! Mogłyby nas zniszczyć w każdej
chwili. Tę wojnę wywołały swoją agresją głupie,
impulsywne Dostojne Matrony. - Zmrużyła oczy i
przyglądała się przeważającym siłom wroga. - Tym
razem zastanowię się chwilę i postaram zrozumieć, co
się dzieje, zanim otworzymy ogień.
Jej oczy błysnęły. Pamiętała czasy, kiedy miały
hipnotyzujący zielony kolor, dzięki czemu udało jej się
usidlić Duncana.
„Dziwne są te myśli, które cię nawiedzają, gdy stoisz
na progu śmierci...” - stwierdziła.
Kiedy Duncan uciekł z Kapitularza, nikt nie miał
pojęcia, kim jest wróg z zewnątrz. Teraz Wyrocznia
Czasu powiedziała, że Idaho jest w Synchronii, w sercu
imperium myślących maszyn. Czy udało mu się stamtąd
wydostać? Jeśli jeszcze żył, mogłaby mu wszystko
wybaczyć. Jakże pragnęła znowu go ujrzeć i wziąć w
ramiona!
Bolesna cisza przedłużała się. Minęła straszna
minuta, potem następna. Murbella widziała siły maszyn
przemieszczające się od planety do planety i skutki ich
ataków. Widziała rozprzestrzeniane przez nie zarazy,
pochowała córkę, Gianne, z tyloma innymi w
nieoznakowanym grobie na pustyni Kapitularza.
- Bez względu na to, jaka jest tego przyczyna -
powiedziała - myślące maszyny jeszcze nigdy nie były
tak bezbronne.
- Skoro mamy zginąć, dlaczego nie weźmiemy ze
sobą tylu, ile się da? - spytała szorstko Janess z pokładu
pobliskiego statku.
Murbella przygotowała się na tę chwilę. Wydala
rozkazy.
- Dobrze. Nie wiem, dlaczego uzyskaliśmy
niespodziewanie tę chwilę wytchnienia - powiedziała. -
Może jest nas mało, ale zaatakujemy ostrymi kłami, jak
wilki. Wykorzystamy nasze umiejętności.
Jeden z gildian, łysy mężczyzna z wytatuowaną
czaszką, który w ostatniej chwili przybył na statek,
wpadł w popłoch.
- Wycelowanie broni wymaga precyzyjnych
manewrów, Matko Dowodząca! - zawołał. - Nie
zrobimy tego bez pomocy.
Murbella spojrzała na niego ze złością.
- Wolę polegać na moich oczach niż na ixańskich
systemach. Dzisiaj dałam się już zwieść. Namierzcie
największe statki. Zniszczcie ich broń, wyłączcie silniki
i ruszajcie na inne.
- Jeśli maszyny odpowiedzą ogniem, szczątki statków
wroga zapewnią nam osłonę - stwierdziła Janess.
Łysy gildianin znowu się sprzeciwił.
- Każdy kawałek tego złomu stwarza ryzyko
nawigacyjne - powiedział. - Żaden człowiek nie zdoła
dostatecznie szybko zareagować. Musimy znowu
włączyć ixańskie urządzenia, przynajmniej w
ograniczonym zakresie.
Nawet Gorus spojrzał na niego dziwnie. Nagle
łysielec krzyknął, odwrócił się od stacji technicznej i
upadł. Obok niego osunął się bezgłośnie inny członek
nowej załogi. Trzeci przewrócił się na górnym
pokładzie nawigacyjnym.
Podejrzewając, że ich statki stały się obiektem ataku
cichej, zabójczej broni, siostry próbowały ustalić, co się
dzieje. Murbella podbiegła do wytatuowanego
gildianina, odwróciła go i zobaczyła, jak jego pulchna
twarz przybiera nijaki wyraz maskaradnika.
Gorus rozejrzał się, jakby w końcu uświadomił sobie,
że został zdradzony. Pozostałe dwa ciała też zmieniły
wygląd. Wszyscy byli maskaradnikami.
- Zagwarantowałeś mi, że wszyscy zostali
sprawdzeni! - Murbella spiorunowała wzrokiem
administratora.
- Mówiłem prawdę! Ale w pośpiechu, by zbudować
całą tę waszą flotę, mogliśmy kogoś pominąć. A jeśli
ktoś ze sprawdzających sam był maskaradnikiem?
Odwróciła się od niego ze wstrętem. Z innych
jednostek napłynął grad depesz informujących o
martwych maskaradnikach. Przebił się przez nie czysty,
ostry głos Janess.
- Na moim statku było pięciu zmiennokształtnych,
Matko Dowodząca. Teraz wszyscy nie żyją.
Tymczasem ospałe jednostki wroga nadal dryfowały,
chociaż mogły łatwo przypuścić atak na Kapitularz i
zdobyć planetę.
„Byli wśród nas maskaradnicy działający na rzecz
Omniusa - myślała Murbella, zmagając się z kolejną
zagadką. - Ale dlaczego padli martwi?"
Niedawno Wyrocznia Czasu zabrała liczne liniowce z
tego pola bitwy do Synchronii... do Duncana. Czyżby
jej nawigatorzy zadali cios, którego skutek poraził całą
flotę wroga? A może zrobił to D u n c a n? Wydawało
się, że coś unieszkodliwiło wszystkie statki myślących
maszyn i ich wtyczki, maskaradników.
Murbella wskazała rozciągniętego obok niej
martwego maskaradnika.
- Zabierzcie stąd te świństwa.
Nie ukrywając odrazy, kilka sióstr odciągnęło
straszydła.
Murbella spojrzała na ekran. Patrzyła w takim
skupieniu, że aż zapiekły ją oczy. Część jej osobowości,
należąca do Dostojnej Matrony, chciała uderzyć z
wściekłością i zabić, ale nauki Bene Gesserit kazały jej
najpierw z r o z u m i e ć. Nastąpiła jakaś zasadnicza
zmiana. Nie mogły jej nic doradzić nawet głosy z
Innych Wspomnień. Na razie milczały.
Przedstawiciele ludności na Kapitularzu słali pilne
pytania, domagając się wieści z linii frontu i
zastanawiając się, jak długo jeszcze będą mogli
przetrwać. Murbella nie miała dla nich żadnej
odpowiedzi.
- Matko Dowodząca - zgłosiła śmiałą propozycję
Janess - a może powinniśmy się wedrzeć na jeden ze
statków wroga? Może to być szansa, żeby się
dowiedzieć, co się stało.
Zanim Murbella zdążyła odpowiedzieć, wypaczyła
się przestrzeń wokół nich. Pojawiły się ponownie cztery
ogromne liniowce, tak blisko statków ludzi, że Murbella
krzyknęła na załogę, żeby zrobiła unik. Pilot Gildii na
jednej z jednostek zareagował przesadnie, wykonując
manewr, w wyniku którego nieomal zderzył się ze
statkiem Janess. Inny wleciał między szczątki pierwszej
fali maszyn.
Trzeci obrońca zareagował impulsywnie i otworzył
ogień do milczącej floty maszyn, zasypując gradem
pocisków stożkowaty dziób ich najbliższej jednostki
liniowej. Na kadłubie statku wroga rozbłysła seria
eksplozji.
Rozległy się syreny alarmowe i Murbella zażądała
meldunków, zastanawiając się, czy maszyny
odpowiedzą zmasowanym ostrzałem.
- Przygotować się do ataku! - krzyknęła. - Wszystkie
statki, przygotować się do rozpoczęcia ognia! Niczego
nie oszczędzajcie!
Ale nawet sprowokowana, flota Omniusa nie ruszyła
się. Uszkodzony salwą statek wroga wpadł w dryf,
nadal płonąc. Bardzo wolno uderzył w pobliską
jednostkę i obie zaczęły koziołkować.
Wróg nie odpowiedział ani jednym strzałem.
Murbella nie mogła w to uwierzyć.
- Wyrocznia Czasu przysłała nas tutaj, żebyśmy
znaleźli dowódcę sił ludzi - rozległ się spokojny jak nie
z tego świata głos nawigatora.
Murbella przepchnęła się do stacji komlinii. - Tu
Matka Dowodząca Murbella nowego zgromadzenia
żeńskiego... całej ludzkości.
- Mam rozkaz eskortować cię do Synchronii.
Przejmuję kontrolę nad twoimi silnikami zaginającymi
przestrzeń.
Zanim gildianie zajęli stanowiska, zaczęły głośno
buczeć silniki Holtzmana. Murbella doznała znanego
wrażenia przesuwania się w przestrzeni.
Twierdzenie, że ludzie są wrogami wszystkich
myślących maszyn, jest zbytnim
uproszczeniem. Staram się zrozumieć te
istoty, ale pozostają dla mnie niepojęte. Mimo
to bardzo je podziwiam.
- Erazm, prywatne pliki,
bezpieczna baza danych
- Chcesz czegoś ode mnie? - Żądanie Duncana
najwyraźniej bawiło Erazma. - A jak mnie zmusisz,
żebym cię posłuchał?
Na ustach mężczyzny pokazał się lekki uśmiech.
- Jeśli naprawdę rozumiesz, co to honor, robocie, nie
będę potrzebował tego robić. Zrobisz to, co słuszne, i
spłacisz swój dług.
Erazm był szczerze zachwycony.
- Czego jeszcze życzysz sobie ode mnie? - zapytał. -
Czy to, że zlikwidowałem maskaradników, nie
wystarczy?
- Ty i Omnius byliście odpowiedzialni za dużo więcej
psot niż ci zmiennokształtni - odparł Idaho.
- Psot? To chyba było coś poważniejszego niż psoty,
prawda?
- I żeby to odpokutować, musisz coś zrobić.
Duncan skupił całą uwagę nie na martwych
maskaradnikach ani na dobiegających z miasta
odgłosach zniszczeń dokonywanych przez czerwie, lecz
na robocie. Paul, Chani, Jessika i Yueh przyglądali mu
się w milczeniu.
- Jestem ostatnim Kwisatz Haderach - powiedział
Duncan, czując rodzące się w nim, zakodowane w DNA
zdolności - lecz muszę pojąć dużo więcej. Rozumiem
ludzi, może lepiej niż ktokolwiek inny, ale nie myślące
maszyny. Daj mi dobry powód, żebym teraz, kiedy
jesteście osłabione, nie wyeliminował was.
Wszechumysł postąpiłby tak z nami.
- Tak - rzekł Erazm. - I jesteś ostatnim Kwisatz
Haderach. Decyzja należy do ciebie. - Wydawało się, że
na coś czeka, a jego włókna optyczne lśniły jak rój
gwiazd.
- Czy jest jakiś sposób, który nie wymaga
unicestwienia jednej lub drugiej strony? Fundamentalna
zmiana we wszechświecie: Kralizek. - Duncan potarł w
zamyśleniu brodę. - Flota Omniusa liczy miliony
myślących maszyn. Nie zostały zniszczone, a po prostu
pozbawione wskazówek, co mają robić, prawda? Jestem
też przekonany, że wasze imperium składa się z setek
planet, z których wiele nigdy nie będzie się nadawało do
zamieszkania przez ludzi.
Platynowy robot, w powiewających wokół niego
szatach, zaczął się przechadzać po ogromnym,
sklepionym wnętrzu, przestępując ciała maskaradników,
które leżały na posadzce jak marionetki z
poprzecinanymi sznurkami.
- To dokładna ocena - stwierdził. - Chcesz teraz
znaleźć je i zniszczyć, mając nadzieję, że ani jednego
nie pominiesz? Teraz, kiedy pozbawione są instrukcji
wszechumysłu, możliwe nawet, że niektóre z bardziej
zaawansowanych maszyn rozwiną dzięki długiej
deprywacji niezależne osobowości, tak jak ja. Jak
bardzo wierzysz w swoje zdolności?
Duncan kroczył tuż za nim. Erazm kilkakrotnie
zerknął na niego, robiąc dziwną serię min, od
badawczego marszczenia brwi do nieśmiałych
uśmiechów. Czy Duncan naprawdę widział tam lekki
strach, czy też było to udawane?
- Pytasz mnie, czy chcę zwycięstwa... czy pokoju -
powiedział. Nie było to pytanie.
- Ty jesteś nadczłowiekiem. Powtarzam: sam
zdecyduj.
- W ciągu tak wielu żywotów, że nie potrafię ich
zliczyć, nauczyłem się cierpliwości. - Duncan wziął
długi, głęboki oddech, wykorzystując starą technikę
mistrzów miecza, by skupić myśli. - Mam wyjątkową
możliwość zbliżenia obu stron. I ludzie, i maszyny są
poobijani i osłabieni. Czy mam wybrać eksterminację
jednej ze stron?
- Albo uzdrowienie obu? - Erazm zatrzymał się i
spojrzał na niego z twarzą bez wyrazu. - Powiedz mi, na
czym dokładnie polega ten dylemat. Omnius został
usunięty ze wszechświata i reszta myślących maszyn
nie ma przywództwa. Jednym szybkim uderzeniem
usunąłem zagrożenie ze strony maskaradników. Nie
widzę, co jeszcze zostaje do rozwiązania. Czy nie
spełniło się proroctwo?
Duncan uśmiechnął się.
- Tak jak w przypadku wielu innych proroctw,
szczegóły są tak niewyraźne, iż można przekonać każdy
łatwowierny umysł, że wszystko zostało
„przepowiedziane". Bene Gesserit i ich Missionaria
Protectiva były w tym mistrzyniami. - Spojrzał uważnie
na robota. - I myślę, że ty też.
Erazm wydawał się zarówno zaskoczony, jak i pod
wrażeniem tego, co usłyszał.
- Co sugerujesz?
- To ty zajmowałeś się „projekcjami
matematycznymi" i opierającymi się na nich
„proroctwami", więc mogłeś tworzyć przewidywania,
jakie chciałeś. Omnius wszystkiemu wierzył.
- Twierdzisz, że s f a b r y k o w a ł e m te proroctwa?
- zapytał Erazm. - Może po to, by pokierować
wszechumysłem uparcie zdecydowanym na przyjęcie
jednej linii działania? A może by doprowadzić do tego
akurat punktu? Bardzo interesująca hipoteza. Godna
prawdziwego Kwisatz Haderach. - Jego uśmiech
wydawał się tak szczery jak nigdy dotąd.
- Jako Kwisatz Haderach - rzekł Duncan,
uśmiechnąwszy się chłodno - wiem, że moja wiedza i
zdolności zawsze będą miały ograniczenia, nawet kiedy
się rozwinę. - Stuknął robota palcem w środek piersi. -
Odpowiedz mi. Manipulowałeś przepowiedniami?
- Ludzie tworzyli niezliczone projekcje i legendy na
długo przedtem, nim się pojawiłem. Po prostu
zaadaptowałem te, które mi się najbardziej podobały,
stworzyłem skomplikowane obliczenia, które dały
pożądane przewidywania, i przekazałem je
wszechumysłowi. Omnius, z typową dla siebie
krótkowzrocznością, widział tylko to, co chciał widzieć.
Wmówił sobie, że „w końcu" wielka zmiana we
wszechświecie wymaga jego „zwycięstwa". I
potrzebował Kwisatz Haderach. Omnius nauczył się
wielu rzeczy, ale arogancję opanował aż nazbyt dobrze.
- Erazm zamiótł szatami. - Bez względu na to, co
myśleli Omnius i maskaradnicy, to ja zawsze
rozdawałem karty. - Wzniósłszy ręce, wskazał
obdarzoną czuciem katedrę, Synchronię i resztę
imperium myślących maszyn. - Nasze siły nie są
całkiem pozbawione przywództwa - rzekł. - Skoro nie
ma już wszechumysłu, teraz ja kieruję myślącymi
maszynami. Mam wszystkie kody, dostęp do
skomplikowanego, wzajemnie połączonego
oprogramowania.
Duncanowi przyszedł do głowy pomysł, który po
części był jasnowidzeniem, po części podszeptem
intuicji, a po części hazardowym zagraniem.
- Albo kontrolę przejmie ostatni Kwisatz Haderach -
stwierdził.
- Wydaje się, że to dużo zgrabniejsze rozwiązanie. -
Na elastometalowej twarzy robota pojawił się dziwny
wyraz. - Zaciekawiasz mnie, Duncanie Idaho.
- Daj mi kody i dostęp do programów.
- Mogę dać ci więcej... tak, to wymaga dużo więcej.
Całe imperium maszyn, miliony jego składników.
Musiałbym podzielić się z tobą... c a ł y m s o b ą, tak
jak moi maskaradnicy dzielili się ze mną tymi
cudownymi żywotami. Ale dla Kwisatz Haderach to
byłoby właśnie tym.
Zanim robot zdążył się ponownie roześmiać, Duncan
wyciągnął rękę i ujął wysuwającą się z rękawa
wykwintnej szaty elastometalową dłoń.
- A więc zrób to, Erazmie.
Przysunął się bliżej, wyciągnął drugą rękę i przyłożył
ją do twarzy robota dziwnie zażyłym gestem.
Wydawało się, że kieruje nim prekognicja.
- Duncan, to niebezpieczne - rzekł Paul. - Wiesz o
tym.
- To ja jestem niebezpieczny, Paul. Nie mnie grozi
niebezpieczeństwo. - Idaho zbliżył się do Erazma na
kilka zaledwie centymetrów, czując kłębiące się w nim
możliwości. Chociaż w przyszłości były martwe punkty,
problemy i pułapki, których nie był w stanie
przewidzieć, czuł się pewien siebie.
Robot nie ruszał się, jakby oceniał sytuację, a potem
chwycił rękę Duncana i - podobnym jak on gestem -
dotknął jego twarzy. Ciemne brwi Duncana ściągnęły
się, kiedy przeżywał dziwne doznania. Zimny metal
wydawał się zaskakująco miękki i Idaho miał wrażenie,
jakby się w nim zatapiał Wybiegł umysłem na
niezbadane terytorium myśli robota. Erazm zrobił to
samo, zagłębiając się w jego myślach. Jego palce się
wydłużyły, obejmując dłoń Duncana jak rękawiczka.
Kiedy elastometal pokrył nadgarstek i rozciągnął się na
przedramię, Idaho ogarnął przenikliwy ziąb.
- Wyczuwam między nami rosnące zaufanie,
Duncanie Idaho - rzekł robot.
Mijały chwile i Duncan nie był w stanie powiedzieć,
czy bierze informacje od niego, czy też Erazm oddaje
rodzącemu się Kwisatz Haderach to, co mu potrzebne,
w s z y s t k o, czego potrzebuje. I chociaż byli
połączeni, Duncan musiał pójść dalej. Lepka,
metaliczna substancja pokrywała jego ramię jak trocie
piaskowe, które tak dawno temu ogarnęły ciało młodego
Leto II.
Słyszę wzywający mnie zew Wieczności.
- Leto Atryda II, zapisy z Dar-es-Balat
Po ciężkich zniszczeniach w mieście maszyn i
usunięciu Omniusa główne składniki Synchronii
przestały się poruszać. Budynki już nie nadymały się i
nie przesuwały jak elementy układanki, już nie
przybierały dziwnych kształtów. Miasto zupełnie
znieruchomiało, niczym ogromny, zepsuty silnik. Wiele
ulic było zablokowanych, niektóre konstrukcje do
połowy pogrzebane w ziemi albo częściowo
uformowane, w powietrzu zawisły tramwaje na
niewidzialnych przewodach elektronicznej trakcji. Ulice
usiane były groteskowymi ciałami maskaradników i
roztrzaskanych robotów bojowych. W niebo wznosiły
się słupy ognia i dymu.
Sziena, wyczerpana mimo zwycięstwa, rozglądała się
z nabożnym podziwem i radością. Poszła zniszczoną
ulicą i zobaczyła chłopca stojącego samotnie między
wyniosłymi budynkami. Leto II wyglądał na
wycieńczonego, ale potężniejszego, niż wydawał jej się
kiedykolwiek przedtem. Zostawił czerwie,
skierowawszy je w miasto, ale mimo iż stał tutaj, przed
nią, był nadal ich częścią.
Kiedy zadarł głowę, by spojrzeć na jeden z
dyndających w górze tramwajów, Sziena zauważyła w
nim coś dziwnego, potężną osobowość, której wcześniej
nie dostrzegała. Zrozumiała.
- Odzyskałeś swoje wspomnienia - powiedziała.
- W każdym szczególe. Właśnie je przeglądałem. - W
jego oczach, błękitnych teraz w błękicie wskutek
nasycenia przyprawą z ciał czerwi, nad którymi
panował, widać było stulecia. - Jestem Tyranem.
Bogiem Imperatorem. - Głos Leto II brzmiał głośniej,
ale słychać w nim było głębokie znużenie.
- Jesteś też Leto Atrydą, bratem Ganimy, synem
Muad'Diba i Chani.
Uśmiechnął się w odpowiedzi, jakby zdjęła z jego
barków część ciężaru.
- Tak, tym też. Jestem wszystkim, czym był mój
poprzednik, i wszystkim, czym są czerwie. Znajdująca
się w nich perła znów została otwarta. On już nie śpi.
Sziena przypomniała sobie cichego chłopca ze statku.
Jego przeszłość była dużo gorsza niż kogokolwiek
innego, a teraz tamtego chłopca już nie było.
- Pamiętam każdą śmierć, do której się przyczyniłem.
Każdą. Pamiętam wszystkich moich Duncanów i
powód, dla którego każdy z nich zginął.
Leto spojrzał w górę, po czym złapał ją za ramię i
odciągnął w stronę skręconego budynku, który
wystawał do połowy z ziemi.
Parę sekund później niewidzialna linia nad ich
głowami pękła i dokładnie w miejscu, w którym
wcześniej stali, rozbił się o bruk tramwaj.
- W i e d z i a ł e m, że spadnie - powiedział Leto.
Sziena uśmiechnęła się łagodnie.
- Każdy z nas ma szczególne talenty - rzekła.
Wspięli się na ruiny zawalonego budynku, by mieć
lepszy widok na spustoszenia w mieście.
Zdezorientowane roboty kręciły się wśród dymiących
stert metalu i połamanych konstrukcji, jakby czekały na
rozkazy.
- Jestem Kwisatz Haderach - powiedział Leto II
nieobecnym głosem. - Tak jak mój ojciec. Ale teraz
bardzo dużo się zmieniło. Czy zaplanowałem to dawno
temu jako część mojego Złotego Szlaku?
Ze wzruszonej i stratowanej ziemi przed nimi
wynurzyły się cztery czerwie, jakby przybyły na jego
wezwanie, i uniosły łby nad rumowisko. Sziena
usłyszała donośne odgłosy kruszenia i z innych stron
nadciągnęły pozostałe trzy bestie, roztrzaskując budynki
i drążąc tunele w ich zwałach. Nieco większe niż
poprzednio, otoczyły Leto i Szienę.
Największy z nich, ten, którego nazwała Monarchą,
zwrócił ku nim głowę. Leto zsunął się po szczątkach
budynku na spotkanie z nim.
- Odzyskałem wspomnienia - rzekł do Szieny, idąc
naprzeciw stworzeniu - ale nie ten stan rozmarzenia, w
którym znajdowałem się jako Bóg Imperator, kiedy
człowiek i czerw stanowili jedno. - Monarcha położył
łeb u podstawy rumowiska, podobnie pozostałe czerwie,
jak suplikanci przed królem. Powietrze wypełnił
wydobywający się z ich oddechem cynamonowy zapach
melanżu.
Leto wyciągnął rękę i pogładził zaokrągloną krawędź
pyska Monarchy.
- Zaczniemy znowu razem marzyć? - spytał. - A
może powinienem pozwolić ci zapaść z powrotem w
spokojny sen?
Sziena również dotknęła bez strachu czerwia i
poczuła twardy pancerz jego pierścieni.
- Brakuje mi osób, które kiedyś znałem, zwłaszcza
Ganimy - dodał chłopiec z westchnieniem. - Nie
sprowadziłyście jej ze mną w ramach waszego
programu hodowli gholi.
- Nie zważałyśmy na koszty osobiste ani na
konsekwencje - rzekła Sziena. - Przepraszam.
W ciemnoniebieskich oczach Leto pojawiły się łzy.
- Mam tyle bolesnych wspomnień sprzed momentu,
w którym połączyłem się z trociami piaskowymi. Ojciec
nie zdecydował się dokonać wyboru, którego ja
dokonałem, nie chciał składać daniny krwi za wejście
na Złoty Szlak, ale ja myślałem, że wiem lepiej. Ach,
jacy aroganccy potrafimy być w młodości!
Przed Leto podniósł się największy czerw. Jego
rozwarty pysk wyglądał jak jaskinia pełna silnej
przyprawy.
- Na szczęście wiem, jak powrócić do śniącej istoty
Tyrana, Boga Imperatora. Prawdziwego syna
Muad'Diba. - Zerknąwszy na Szienę, dodał: - Biorę
ostatnich kilka łyków mojego człowieczeństwa. - A
potem wszedł do ziejącej paszczy i przekroczył
ogrodzenie krystalicznych zębów.
Sziena rozumiała, co robi Leto. Próbowała tego
samego, ale bezskutecznie. Czerw pochłonął chłopca,
zamknął paszczę i cofnął się. Leto odszedł.
Sziena usiłowała stać prosto, choć ugięły się pod nią
kolana. Wiedziała, że już nigdy nie zobaczy Leto.
Zostanie na zawsze z czerwiami, wtopiony w ciało
Monarchy, stawszy się raz jeszcze perłą świadomości.
- Żegnaj, przyjacielu - powiedziała.
Ale spektakl jeszcze się nie skończył. Pozostałe
czerwie uniosły się obok Monarchy i zawisły nad nią.
Stała bez ruchu, jednocześnie przerażona i
zafascynowana. Czy ją też pożrą? Przygotowała się na
swój los. Jako młoda dziewczyna, po zniszczeniu przez
czerwia jej wioski na Rakis, wybiegła jak szalona na
pustynię i wyzywała go, krzyczała, by ją też pochłonął.
- No, Szejtanie, masz na mnie teraz apetyt? - spytała
bez strachu.
Ale nie chciały jej. Zamiast tego siedem czerwi
zebrało się i weszły jeden na drugiego, wijąc się jak
kłębowisko węży. Mając w sobie Leto, ulegały
przemianie. Sześć z nich owinęło się wokół największej
bestii, która połknęła chłopca. Oplotły ją niczym
winorośl drzewo, po czym ruszyły razem.
Sziena wdrapała się z powrotem na ruiny, by nie
przygniótł jej osypujący się gruz. Czerwie zaczęły się
łączyć w jedno, dużo większe stworzenie. Ich
pierścienie stopiły się w niewiarygodnie wielką bestię,
potężniejszą nawet od największych potworów z
legendarnej Diuny.
Sziena potknęła się i padła na rumowisko, ale nie
mogła oderwać wzroku od wijącego się, długiego na
setki metrów cielska.
- Szej-hulud - szepnęła, świadomie unikając nazwy
S z e j t a n, którą zawsze zwracała się do czerwi. Był to
naprawdę boski pradziad pustyni. Przyprawiająca o
zawroty głowy woń melanżu była silniejsza niż
kiedykolwiek.
Najpierw pomyślała, że olbrzym w końcu ją pożre,
ale gigantyczny czerw odwrócił się i runął z
ogłuszającym hukiem, wdzierając się pod miasto
maszyn.
Do swojej nowej ojczyzny.
Przebiegł ją dreszcz niezwykłej rozkoszy. Wiedziała,
że pod powierzchnią czerw znowu się podzieli.
Połączone z Leto II stworzenia będą bardziej odporne
na wilgoć, co pomoże im przetrwać, dopóki nie
przemienią byłej planety maszyn w swoje królestwo.
Pewnego dnia zaczną się wspaniale rozwijać na tym
świecie, zawsze czając się pod powierzchnią, zawsze
czujne.
Aby pokonać ludzi, trzeba by się stać takimi
jak oni, nie mieć nad nimi litości, ścigać ich i
zniszczyć do ostatniego mężczyzny, kobiety i
dziecka. Zrobić to, co oni starali się zrobić
nam.
- Erazm, bank danych o ludzkiej agresji
- Czy z moją ciekawością, wielowiekowym
istnieniem i zrozumieniem zarówno ludzi, jak i maszyn
- dumał Erazm, umysłowo i fizycznie połączony z
Duncanem - nie jestem mechanicznym odpowiednikiem
Kwisatz Haderach? Skróceniem drogi dla myślących
maszyn? Mogę być w wielu miejscach jednocześnie i
widzieć miriady rzeczy, których nigdy nie wyobrażał
sobie nawet Omnius.
- Nie jesteś Kwisatz Haderach - odparł Duncan. Zdał
sobie sprawę, że spieszą ku niemu jego towarzysze. Ale
płynny metal ogarniał teraz jego ramiona i twarz, a on
nie pragnął oderwać się od Erazma.
Pozwolił, by fizyczna reakcja między nim i robotem
trwała. Nie chciał uciec. Jako nowy przywódca rodzaju
ludzkiego musiał iść naprzód. Otworzył więc umysł i
chłonął dane.
W jego głowie rozległ się głos mocniejszy od
wirujących wspomnień i strumieni danych.
- Mogę odcisnąć w twoich komórkach nerwowych
kody, których szukasz, Kwisatz Haderach. Twoje
neurony, samo twoje DNA tworzą powiązaną sieć nowej
bazy danych.
Duncan wiedział, że znalazł się w punkcie, z którego
nie ma już odwrotu.
- Zrób to - rzekł.
Otworzyły się psychiczne zastawki, wypełniając jego
umysł po brzegi doświadczeniami robota i chłodno
uporządkowanymi informacjami. Zaczął postrzegać
rzeczy z całkowicie obcego punktu widzenia.
Przez wiele tysięcy lat eksperymentów Erazm starał
się zrozumieć ludzi. Jak mogli pozostawać tacy
tajemniczy? W zestawieniu z niewiarygodnym
bogactwem doświadczeń robota nawet liczne żywoty
Duncana wydawały się ubogie. W jego głowie huczało
od widoków i wspomnień i wiedział, że samo ich
przeszukanie zajmie mu więcej niż jeszcze jedno życie.
Widział na żywo Serenę Butler i jej dziecko oraz
zaskakującą reakcję ogromnych rzesz ludzi na to, co
Erazmowi wydawało się śmiercią jednej, nic
nieznaczącej istoty... Wyjące tłumy powstające do
walki, w której nie miały żadnych szans. Ludzie byli
irracjonalni, zrozpaczeni i w końcu zwyciężyli. Było to
niepojęte. Nielogiczne. A jednak dokonali
niemożliwego.
Od piętnastu tysięcy lat Erazm pragnął zrozumieć, ale
nie doznał podstawowego objawienia. Duncan czuł, że
robot szpera w jego umyśle, szukając tego sekretu, nie z
potrzeby dominacji i podboju, ale po prostu, by
w i e d z i e ć.
Skupienie się w takim zalewie informacji sprawiało
Duncanowi kłopot. Wycofał się więc i poczuł, że
elastometal odpływa w przeciwną stronę, chociaż nie
całkowicie, bo jego wewnętrzna budowa komórkowa
została na zawsze zmieniona.
Doznał olśnienia - uświadomił sobie, że jest nowym
wszechumysłem, kompletnie innym od pierwotnego.
Erazm go nie oszukał. Przez miliardy czujników widział
wszystkie statki wroga, maszyny bojowe i robocze,
każdy maleńki trybik w budzącym podziw odrodzonym
imperium.
I mógł to wszystko zatrzymać. Jeśli tego zapragnie.
Kiedy doszedł do siebie i powrócił do swojego
względnie ludzkiego ciała, rozejrzał się po ogromnej
nawie własnymi oczami. Stał przed nim Erazm, już
oddzielony, i uśmiechał się z miną, która najwyraźniej
wyrażała autentyczną satysfakcję.
- Co się stało, Duncan? - zapytał Paul.
Idaho wypuścił długo trzymane w płucach powietrze.
- Nic, czego nie zapoczątkowałem, Paul, ale jestem
tutaj, z powrotem.
Podbiegł do niego Yueh.
- Nic ci nie jest? Myśleliśmy, że mogłeś wpaść w
śpiączkę, jak... jak on. - Wskazał nadal nieruchomego
Paola.
- Jestem cały i zdrowy... ale nie niezmieniony. -
Duncan spojrzał z podziwem na rozlegle miasto. -
Erazm podzielił się ze mną w s z y s t k i m... nawet
najlepszymi częściami swojej osobowości.
- Właściwe podsumowanie - powiedział robot,
bezsprzecznie zadowolony. - Kiedy wniknąłeś we mnie
i coraz bardziej się zagłębiałeś, stałeś się bezbronny.
Gdybym chciał wygrać tę grę, mógłbym spróbować
zawładnąć twoim umysłem i zaprogramować cię tak,
byś zrobił to, co przyniosłoby korzyść mnie i myślącym
maszynom. Dokładnie tak, jak postąpiłem z
maskaradnikami.
- Ale wiedziałem, że tego nie zrobisz - rzekł Duncan.
- Kierując się jasnowidzeniem czy wiarą? - Na twarzy
robota pojawił się przebiegły uśmiech. - Teraz masz
kontrolę nad myślącymi maszynami, Kwisatz
Haderach... nad wszystkimi, włącznie ze mną. Masz
wszystko, czego potrzebujesz. Dysponując taką władzą,
zmienisz wszechświat. To Kralizek. Widzisz? W końcu
doprowadziliśmy do spełnienia się proroctwa.
Pozornie sam wśród szczątków ogromnego
imperium, Erazm znowu zaczął się przechadzać po
katedrze.
- Możesz je wszystkie wyłączyć, jeśli chcesz, i na
zawsze wyeliminować myślące maszyny. Albo, jeśli
masz odwagę, możesz zrobić z nimi coś bardziej
pożytecznego.
- Wyłącz je, Duncan - powiedziała Jessika. - Skończ
z tym! Pomyśl o tych miliardach ludzi, których zabiły, o
tych wszystkich zniszczonych przez nie planetach.
Idaho spojrzał w zamyśleniu na swoje dłonie.
- Ale czy to honor tak postąpić? - spytał.
- Przez tysiące lat badałem ludzi i starałem się ich
zrozumieć... nawet naśladowałem ich. - Erazm mówił
neutralnym, bynajmniej nie błagalnym tonem. - A kiedy
ostatni raz ludzie zadali sobie trud, żeby się zastanowić,
co mogą zrobić myślące maszyny? Tylko pogardzacie
nami. Ta wasza Wielka Konwencja z jej strasznym
zakazem: „Nie będziesz czynił machin na obraz i
podobieństwo umysłu ludzkiego". Czy naprawdę tego
chcesz, Duncan? Wygrać tę ostatnią wojnę, usuwając
wszelki ślad po nas... tak jak Omnius chciał ją wygrać,
likwidując was? Czy nie nienawidziłeś wszechumysłu
za tę właśnie postawę, za ten upór? Czy też tak do tego
podchodzisz?
- Masz mnóstwo pytań - zauważył Duncan.
- A do ciebie należy wybór jednej odpowiedzi. Dałem
ci wszystko, czego potrzebujesz. - Robot cofnął się i
czekał.
Duncan czuł pilną potrzebę, być może wywołaną
przez Erazma, znalezienia rozwiązania. Przez głowę
przebiegały mu różne możliwości wraz z
konsekwencjami wyboru każdej z nich. Narastała w nim
świadomość, że musi położyć kres trwającemu od
eonów rozłamowi między ludźmi a maszynami.
Myślące maszyny zostały przecież stworzone przez
człowieka, ale chociaż obie strony były nierozerwalnie
związane, każda wielokrotnie starała się zniszczyć
drugą. Zamiast pozwolić, by jedna z nich zapanowała,
musiał znaleźć jakąś wspólną płaszczyznę.
Widział wielki historyczny łuk spinający
przeciwstawne siły, ewolucję społeczną o imponujących
rozmiarach. Przed tysiącami lat Leto II połączył się z
wielkim czerwiem, uzyskując dużo większą moc. Wiele
wieków później, pod przewodnictwem Murbelli, dwie
wrogie grupy kobiet zjednoczyły się, tworząc syntezę
odmiennych kultur. Nawet Erazm i Omnius byli dwoma
aspektami tego samego bytu, kreatywności i logiki,
ciekawości i twardych faktów.
Potrzebna była równowaga między ludzkim sercem a
umysłem maszyny. To, co otrzymał od Erazma, mogło
się stać bronią albo narzędziem. Musiał to właściwie
wykorzystać.
„Muszę posłużyć jako synteza człowieka i maszyny"
- pomyślał.
Spojrzał robotowi w oczy i tym razem połączył się z
nim bez kontaktu fizycznego. W Kwisatz Haderach
pozostało odbicie Erazma, tak jak w Matkach
Wielebnych Inne Wspomnienia.
Wziąwszy głęboki oddech, Duncan zmierzył się z
przytłaczającym problemem.
- Kiedy obaj z Omniusem przybraliście kształty pary
staruszków, pokazaliście istniejące między wami
różnice - powiedział. - Zachowując niezależność,
Erazmie, przyswoiłeś sobie ogromny zasób danych i
intelekt, natomiast Omnius dowiedział się od ciebie, co
to znaczy mieć s e r c e, ludzkie uczucia: ciekawość,
natchnienie, pragnienie zgłębienia tajemnic. Jednak
nawet ty nie osiągnąłeś człowieczeństwa we wszystkich
aspektach, które tak cię pociągały.
- Ale teraz mogę. Oczywiście za twoją zgodą.
Duncan odwrócił się do Paula i pozostałych.
- Po Dżihadzie Butleriańskim ludzka cywilizacja
posunęła się za daleko, wprowadzając całkowity zakaz
korzystania ze sztucznej inteligencji. Zabroniwszy
produkcji wszelkiego rodzaju komputerów,
pozbawiliśmy się cennych narzędzi. Nasza przesadna
reakcja stworzyła niestabilną sytuację. Historia
pokazała, że takie kategoryczne, drakońskie zakazy są
na dłuższą metę nie do utrzymania.
- Jednak obywanie się przez tak wiele pokoleń bez
komputerów zmusiło nas do uniezależnienia się od nich
i wzmocniło - powiedziała sceptycznie Jessika. - Od
tysięcy lat ludzkość rozwijała się bez urządzeń, które
myślałyby i decydowały za nas.
- Tak jak Fremeni nauczyli się żyć na Arrakis -
dodała z wyraźną dumą Chani. - To jest dobre.
- Owszem, ale ta gwałtowna reakcja związała nam też
ręce i przeszkodziła w wykorzystaniu innych
możliwości - odparł Duncan. - Czy dlatego, że
chodzenie wzmacnia nasze nogi, mamy zrezygnować z
pojazdów? Dzięki stałym ćwiczeniom poprawia się
nasza pamięć. Czy to znaczy, że mamy się wyrzec
środków zapisywania lub nagrywania naszych myśli?
- Nie powinno się wylewać dziecka z kąpielą, jak
mówi wasze starożytne przysłowie - wtrącił Erazm. -
Kiedyś zrzuciłem dziecko z balkonu. Miało to straszne
konsekwencje.
- Nie obchodziliśmy się bez maszyn - zauważył
Duncan, skrystalizowawszy swe myśli. - Jedynie
zmieniliśmy ich definicję. Przecież mentaci są ludźmi,
których umysły zostały wyćwiczone tak, by działały jak
umysły maszyn. Mistrzowie tleilaxańscy
wykorzystywali ciała kobiet jako kadzie aksolotlowe...
żywe maszyny, które produkowały ghole albo
przyprawę.
Kiedy Paul spojrzał na niego, Idaho pomyślał, że
twarz młodzieńca wydaje się bardzo stara. Powrót do
poprzedniego życia wyczerpał go bardziej niż
śmiertelna rana. Jako były Kwisatz Haderach,
Muad'Dib, Imperator i niewidomy Kaznodzieja, Paul
rozumiał dylemat Duncana lepiej niż ktokolwiek z
obecnych. Skinął lekko głową.
- Nikt nie może dokonać wyboru za ciebie, Duncan -
powiedział.
Oczy Duncana wyglądały, jakby wpatrywał się w dal.
- Możemy osiągnąć dużo, dużo więcej - stwierdził. -
Widzę to. Ludzie i maszyny w pełni współpracują,
żadna ze stron nie zniewala drugiej. Ja jestem
pomostem między nimi.
- Teraz widzisz, Kwisatz Haderach! - rzekł robot
autentycznie podekscytowany. - Pomogłeś mi
zrozumieć. Moją drogę też skróciłeś. - Elastometalowe
ciało Erazma zmieniło kształt niczym mechaniczny
odpowiednik maskaradnika, przybierając znowu postać
miłej staruszki. - Zakończyły się moje długie
poszukiwania. Wreszcie, po tysiącach lat, rozumiem tak
dużo. - Uśmiechnął się. - Prawdę mówiąc, niewiele
więcej już mnie interesuje.
Staruszka podeszła do miejsca, w którym leżał nadal
sparaliżowany Paolo, wpatrując się pustym wzrokiem w
przestrzeń.
- Ten nieudany Kwisatz Haderach jest dla mnie lekcją
poglądową - powiedziała. - Chłopiec drogo zapłacił za
zdobycie zbyt dużej wiedzy. - Patrzące bez mrugnięcia
w pustkę oczy Paola zdawały się wysychać.
Prawdopodobnie umrze z głodu, zagubiony w
nieskończonym labiryncie wiedzy absolutnej. - Nie chcę
być taki znudzony. Proszę cię więc, Kwisatz Haderach,
byś pomógł mi pojąć coś, czego nigdy nie byłem w
stanie doświadczyć, ostatni fascynujący aspekt
człowieczeństwa.
- To żądanie? - zapytał Duncan. - A może prośba o
przysługę?
- Dług honorowy. - Staruszka pogładziła sękatą
dłonią rękaw sukni. - Jesteś uosobieniem najlepszych
cech człowieka i maszyny. Pozwól mi zrobić to, co
mogą zrobić tylko żywe istoty. Poprowadź mnie do
ś m i e r c i.
Tego Idaho nie przewidział.
- Chcesz umrzeć? - spytał zaskoczony. - Jak mogę ci
w tym pomóc?
Staruszka wzruszyła kościstymi ramionami.
- Dzięki licznym żywotom i zgonom stałeś się
ekspertem w tej materii - odparła. - Spójrz w swoje
wnętrze, a dowiesz się.
W ciągu tysiącleci, które minęły od Dżihadu
Butleriańskiego, Erazm rozważał możliwość
rozpowszechnienia, wzorem Omniusa, swoich kopii na
innych planetach, ale ostatecznie zrezygnował z tego.
Jego egzystencja stałaby się mniej inspirująca i ważna.
Był w końcu niezależnym robotem, musiał więc być
wyjątkowy.
Duncan stwierdził, że razem ze wszystkimi kodami i
komendami, które dawały mu kontrolę nad całą chmarą
myślących maszyn, dostał od Erazma klucze do jego
funkcji życiowych. Mógł go wyłączyć tak samo łatwo,
jak on unieszkodliwił wszystkich maskaradników.
- Jestem ciekaw, co leży po drugiej stronie wielkiej
przepaści oddzielającej życie od śmierci. - Robot
popatrzył na Khrone'a i identyczne ciała
zmiennokształtnych rozrzucone po nawie katedry.
Ale nie było to takie proste jak wciśnięcie
przełącznika czy przesłanie kodu. Duncan żył i umierał
wielokrotnie, wiedział więc o życiu i śmierci więcej niż
ktokolwiek inny. Czy teraz, kiedy każdy z nich był w
umyśle drugiego, Erazm chciał się dowiedzieć, czy
robot może mieć duszę?
- Chcesz, żebym służył ci za przewodnika - rzekł
Idaho - a nie, bym został tylko twoim katem.
- Doskonale to ująłeś, przyjacielu. Myślę, że mnie
rozumiesz. - Staruszka spojrzała na niego i teraz w jej
uśmiechu widać było lekkie zdenerwowanie. - W
końcu, Duncanie Idaho, robiłeś to wielokrotnie. Ale dla
mnie będzie to pierwszy raz.
Duncan dotknął jej czoła. Było ciepłe i suche.
- Jak tylko będziesz gotowy - powiedział.
Staruszka usiadła na kamiennych stopniach.
Złożywszy ręce na podołku, zamknęła oczy.
- Myślisz, że jeszcze kiedyś spotkam Serenę?
- Na to pytanie nie potrafię odpowiedzieć.
Wydanym w myślach poleceniem Duncan uruchomił
jeden z nowych kodów, które otrzymał. Sięgając do
swoich licznych doświadczeń śmierci, pokazał
Erazmowi, co wiedział, chociaż sam nie w pełni to
pojmował. Nie był pewien, czy niezależny robot jest w
stanie za nim podążać. Erazm będzie musiał wybrać
własną drogę. Rozdzielili się i każdy udał się w inną
podróż.
Ciało staruszki osunęło się cicho na schody, a z jej
ust wydobyło się długie westchnienie. Na jej twarzy
odmalował się wielki spokój... a potem zupełnie
znieruchomiała, ze szklanym wzrokiem utkwionym
wprost przed siebie.
Po śmierci robot zachował ludzki kształt.
Dopóki człowiek żyje, dopóty tli się w nim
nadzieja... tak przynajmniej mówi stare
powiedzenie. Ale prawdziwie wierzący
zawsze mają nadzieję i nie decyduje o niej ani
życie, ani śmierć.
- mistrz tleilaxański Scytale,
Moja interpretacja szariatu
Pod spalonym niebem Rakis rozpacz przywiodła
Wafla w miejsce równie ponure jak zniszczony
krajobraz wokół niego. Na zeszklonej pobliskiej
wydmie ostatnie iskierki życia tliły się już tylko w
jednym z jego drogocennych opancerzonych czerwi.
Pozostałe zdechły. Mistrz tleilaxański zawiódł swojego
Proroka.
Modyfikacje komórek, których dokonał, okazały się
niewystarczające, a nie miał ani troci piaskowych, ani
odpowiednich warunków, by stworzyć dodatkowe
czerwie doświadczalne. Czuł, jak w klepsydrze jego
życia przesypują się ostatnie ziarnka piasku. Jego ciało
nie przetrwa wystarczająco długo, by zdążył
przeprowadzić próby z nowym rodzajem hybrydowych
czerwi, nawet gdyby miał jeszcze możliwość takich
eksperymentów. Przed poddaniem się uszkodzeniom,
skutkowi przyspieszonego dojrzewania w jego ciele
gholi, powstrzymywała go tylko nadzieja, że przywróci
te czerwie Rakis. Teraz się rozpadał.
Wzniósłszy pięść do nieba, krzycząc w suchym,
gryzącym powietrzu, domagał się od Boga odpowiedzi,
chociaż żaden śmiertelnik nie miał do tego prawa.
Potem osunął się na kolana, uderzył rękami w twardą,
spękaną powierzchnię i zapłakał. Miał brudne ubranie,
twarz usmarowaną sadzą. Na wspaniałych niegdyś
wydmach leżały martwe jego czerwie. Zaprawdę, były
symbolem końca wszelkiej nadziei.
Rakis była na zawsze przeklęta, skoro nie chciał tu
już żyć nawet Prorok.
Kiedy tak klęczał, poczuł nagle dobiegający spod
powierzchni wstrząs. Wibracje się nasilały. Podniósł ze
zdumieniem głowę, mrugając piekącymi oczami.
Ostatni, umierający czerw drgnął, jakby on też czuł, że
dzieje się coś ważnego.
W zeszklonym gruncie pojawiła się z ogłuszającym
trzaskiem, który zatrząsł rozrzedzonym powietrzem,
szczelina. Waff podniósł się z trudem i patrzył na
poruszającą się, biegnącą zygzakiem wyrwę, nie bardzo
pojmując, co widzi.
Wokół niego zaczęły powstawać niczym drobne
pęknięcia w zbrojonym plazie poszarpane rysy. Wydmy
trzęsły się i falowały, kiedy coś wyłaniało się spod nich.
Potykając się, Waff się cofnął. Leżący u jego stóp
ostatni karłowaty czerw poruszył się, jakby chciał
ostrzec mistrza, że zaraz dokona żywota i że człowiek,
który go stworzył, też niedługo umrze.
Rozległa się seria wybuchów i spod wydm trysnęły
gejzery piasku. W ziejących jak kratery rozpadlinach
pojawiły się poruszające się kształty. Waff ujrzał, jakby
śnił na jawie, ogromne pierścienie pokryte kamieniami i
pyłem, olbrzymy powstające spod ziemi w kaskadzie
piasku.
C z e r w i e. Prawdziwe czerwie - potwory wielkości
tych, które przemierzały pustynię w czasach, gdy ta
planeta zwana była Diuną. Odrodzona legenda i
tajemnica!
Tleilaxanin stał jak skamieniały, nie mogąc uwierzyć
w to, co widzi, ale przepełniony nie strachem, lecz
nabożnym podziwem i nadzieją. Czyżby było to
potomstwo pierwotnych czerwi? Jak udało im się
przetrwać zagładę wszelkiego życia na planecie?
- Proroku, wróciłeś! - krzyknął.
Najpierw zobaczył pięć ogromnych czerwi, potem
wyłonił się naraz cały tuzin. Wszędzie ukazywało się
ich coraz więcej. Setki! Cały ten martwy świat wydawał
się teraz olbrzymim jajem, z którego wykluwały się te
stworzenia.
Wydobywszy się z podziemnego gniazda, czerwie
ruszyły ku odległemu obozowisku w ruinach Kin. Waff
przypuszczał, że połkną Guriffa i jego poszukiwaczy
oraz wszystkich gildian.
Czerwie znowu brały Rakis we władanie.
Aż zatoczył się z ekstazy, unosząc ręce w nabożnej
radości.
- Jestem tutaj, cudowny Proroku! - zawołał.
Boży Wysłannik był tak potężny, że Waff czuł się
przy nim jak drobny, niemal niezauważalny pyłek.
Znowu przepełniła go wiara i zrozumiał, że jego
wysiłki nie miały znaczenia. Bez względu na to, jak
ciężko pracował nad trociami piaskowymi, próbując
wprowadzić wzmocnione czerwie na te martwe wydmy,
Bóg miał własne plany. Pokazał drogę, jak w niemym
objawieniu s’tori, tworząc bogactwo życia.
I Waff zrozumiał to, co cały czas powinien był
wiedzieć, coś, co powinien był rozumieć każdy
Tleilaxanin: jeśli w każdym z czerwi, które powstały z
ciała Boga Imperatora Leto II, rzeczywiście znajdowała
się perła świadomości Proroka, to czyż s a m e
c z e r w i e mogły nie mieć zdolności jasnowidzenia?
Czyż mogły nie przewidzieć nadciągnięcia Dostojnych
Matron i nieuchronnej zagłady Rakis?
Klasnął ze złośliwą satysfakcją. Oczywiście! Wielkie
czerwie musiały ujrzeć w wizji straszne unicestwiacze.
Ostrzeżone, że powierzchnia planety zostanie zwęglona,
niektóre bestie, kierując się przedwiedzą Leto II,
zakopały się głęboko, może wiele kilometrów pod
piaskami, i otorbiły ochronnymi cystami. Daleko poza
zasięgiem zniszczeń.
„Ten świat potrafi sam o siebie zadbać" - pomyślał
Waff.
Aroganccy ludzie zawsze powodowali tutaj kłopoty.
Zanim ludzka pycha i ambicja przekształciły ją w
pokryty bujną roślinnością świat, Rakis była czystą
pustynną planetą i powinna taką na zawsze pozostać.
Podejmowane przez obcoświatowców próby
„poprawienia" Diuny skończyły się zagładą wielkich
czerwi i dopiero śmierć Leto II sprowadziła je z
powrotem. A potem ludzie - tym razem Dostojne
Matrony - znowu zniszczyli ten ekosystem.
Rakis była bita, kalana, gwałcona... ale w końcu ten
wspaniały świat się ocalił. Prorok cały czas pozostawał
tutaj i ogromnie przyczynił się do przetrwania Diuny.
Teraz wszystko było takie, jakie być powinno, co
niezmiernie radowało Waffa.
Ku Tleilaxaninowi ruszyły dwa gigantyczne czerwie.
Przeorując się przez zaskorupiały piasek, zagarniały
paszczami zwiotczałe ciała słabych czerwi
doświadczalnych i pożerały je, jakby były to tylko
okruchy. Przepełniony radością, Waff padł na kolana i
pogrążył się w modlitwie. W ostatniej chwili podniósł
wzrok i spojrzał w ogromną paszczę najeżoną
krystalicznymi zębami, za którymi buchały płomienie.
Poczuł wyziewy przesiąknięte wonią przyprawy.
Uśmiechając się błogo, mistrz tleilaxański zwrócił
twarz ku niebu.
- Boże mój, Boże, w końcu jestem twój! - zawołał.
Czerw spadł na niego z szybkością i impetem
rozbijającego się liniowca Gildii. Waff wciągnął
głęboko dający ukojenie zapach przyprawy i zamknął w
zachwycie oczy, kiedy zatrzasnęła się za nim przepastna
paszcza.
Zjednoczył się ze swoim Prorokiem.
Życie to ciąg postanowień, co robić dalej.
Nigdy nie balem się podejmowania decyzji.
- Duncan Idaho, Tysiąc żywotów
Przez wyrwę w sklepieniu katedry pochłonięty
myślami Duncan zobaczył, że niebo zaczyna migotać i
zmienia się jak w kalejdoskopie. Ukazało się mnóstwo
lecących burta w burtę statków prowadzonych przez
liniowce, które pilotowali powracający nawigatorzy.
Jeszcze zanim dotarł do niego wysłany przez nie
sygnał, Duncan wyczuł, że na pokładzie jednej z
przybyłych jednostek znajduje się szczególna osoba. W
jego rozszerzonym umyśle ukazała się jej twarz, która
mimo upływu tylu lat bardzo niewiele się zmieniła.
„Murbella!" Jakąś dawną część jego „ja" przeniknął
dreszcz emocji na myśl o tym, że znowu znajdzie się
blisko niej, ale był teraz kimś o wiele, wiele większym.
Mimo to chciał ją zobaczyć.
Nad Synchronią zawisł tysiąc liniowców
nawigatorów, którzy po zniknięciu Wyroczni Czasu nie
byli pewni, jaka jest ich rola. Robiąc użytek ze swoich
nowo zdobytych zdolności, Duncan połączył się z nimi
wszystkimi w języku o wspólnej podstawie. Zrozumieją
go zarówno nawigatorzy, jak myślące maszyny i ludzie.
Zaledwie musnął swoją ogromną wiedzę, by to zrobić.
„Ważne zmiany - przekazał wiadomość. - Niezbędne
zmiany".
Statki ludzi wysłały na dół lichtugi. Patrząc przez
świetliki w kopule, Duncan widział przesuwające się po
niebie błyski i wiedział, że jest tam Murbella. Wyląduje
pierwsza i znowu ją zobaczy. Prawie dwadzieścia pięć
lat... zaledwie jedno tyknięcie zegara wieczności, ale
jemu to ćwierćwiecze wydawało się całą wiecznością.
Czekał na nią.
Jednak do sklepionej nawy weszła Sziena, zmęczona
walką w mieście maszyn. Kiedy zobaczyła krew na
posadzce, rozbite roboty wartownicze, leżące na wznak
ciało barona i Paola o zaszklonych oczach, spojrzała na
stojących pytającym wzrokiem. Wystarczył jeden rzut
oka na cztery młode ghole, by pojęła, że Paul i Chani
odzyskali wspomnienia.
Zauważyła nieruchome ciało staruszki na schodach i
rozpoznała ją. Z jej ust wydobył się wewnętrzny głos
Sereny Butler.
- Erazm zabił moje niewinne dziecko. To on był
odpowiedzialny za...
- W końcu przestałem go nienawidzić - uciął Duncan.
- Chyba bardziej było mi go żal. Przypominało mi to
chwilę, w której zginął Bóg Imperator. Erazm był pełen
wad, arogancki, a jednak dziwnie niewinny, bo
kierowała nim tylko nienasycona ciekawość... Ale nie
wiedział, jak przetworzyć to, co już zrozumiał.
Sziena spojrzała na schody, jakby się spodziewała, że
oczy staruszki nagle się otworzą i chwyci ją szponiasta
ręka.
- A zatem Erazm naprawdę nie żyje?
- Tak.
- A Omnius?
- Przepadł na zawsze. A myślące maszyny nie są już
naszymi wrogami.
- Panujesz więc nad nimi? Zostały pokonane? - Na jej
twarzy pojawił się podziw.
- Są naszymi sojusznikami... narzędziami... bardziej
naszymi partnerami niż niewolnikami, chociaż tak się
od nas różnią. Musimy się zmierzyć z całkowicie
nowym paradygmatem, opracować mnóstwo nowych
definicji.
*
Kiedy mechaniczni kurierzy wprowadzili do katedry
Murbellę wraz z grupą gildian i sióstr, Duncan odsunął
na bok wszystkie pytania i tylko patrzył na nią.
Zatrzymała się w pół kroku.
- Duncan... w czasie tych ponad dwudziestu lat
prawie się nie zmieniłeś - powiedziała.
Roześmiał się.
- Zmieniłem się bardziej, niż można to zmierzyć
jakimkolwiek instrumentem - rzekł.
Na te słowa obróciły się ku niemu wszystkie myślące
maszyny w nawie, wszystkie maszyny w mieście.
Odruchowo objęli się z Murbellą, niepewni, czy ten
kontakt rozbudzi ponownie dawne uczucia. Ale każde z
nich wyczuło w drugim zmianę. Rzeka czasu wyżłobiła
między nimi głęboki kanion.
Kiedy Duncan dotknął Murbelli, poczuł słodko-
gorzki smutek na myśl o tym, ile szkód wyrządziła mu
ich uzależniająca miłość. Ich stosunki już nigdy nie
będą mogły być takie jak poprzednio, zwłaszcza że był
teraz Kwisatz Haderach. Kierował również myślącymi
maszynami, ale nie był nowym wszechumysłem,
panem, który posługiwał się nimi jak marionetkami. Nie
wiedział nawet, jak będą egzystować bez kontrolującej
je siły. Musiały się przystosować albo zginąć, czyli
zrobić to, co od tysiącleci robili ludzie.
Ujrzał błysk w oczach stojącej po drugiej stronie
nawy Szieny, błysk raczej autentycznego zatroskania
niż zazdrości. Żadna Bene Gesserit nie pozwoliłaby
sobie ulec słabości, jaką była zazdrość, a Sziena była
tak niezłomną Bene Gesserit, że wolała wykraść statek
pozaprzestrzenny z Kapitularza i uciec, niż znosić
skutki zmian wymuszonych przez Murbellę na
zgromadzeniu żeńskim.
- Uwolniliśmy się z sideł, które nawzajem na siebie
zastawiliśmy - przemówił do obu kobiet. - Potrzebuję
ciebie, Murbello... i ciebie, Szieno. A przyszłość
potrzebuje nas wszystkich bardziej, niż jestem w stanie
wyrazić.
Przez jego głowę przebiegła nieskończona liczba
myśli maszyn i uświadomił sobie nagle, że niezliczone
planety ludzi potrzebują pomocy, której tylko on może
im udzielić.
Jedną myślą wysłał roboty wartownicze z katedry.
Wymaszerowały jak na ćwiczenia. Potem objął
umysłem puste drogi tachionowej sieci i cały
wszechświat. Dzięki natychmiastowemu połączeniu ze
statkami obronnymi ludzkości, kierowanymi dawniej
przez zepsute ixańskie maszyny, oraz z pozostającymi
do niedawna pod rozkazami Omniusa - a teraz pod
rozkazami D u n c a n a - statkami bojowymi
myślących maszyn wezwał te jednostki do byłej stolicy
imperium wszechumysłu, ściągając je jednocześnie
przez zagiętą przestrzeń. Wszystkie przybędą tutaj, do
Synchronii.
- Urodziłaś się wolna - zwrócił się do Murbelli -
zostałaś wyszkolona na Dostojną Matronę, a w końcu
uczyniono z ciebie Bene Gesserit, żebyś mogła połączyć
pozrywane nici. Tak jak ty stałaś się syntezą Dostojnej
Matrony i Bene Gesserit, tak ja jestem teraz
połączeniem wolnej ludzkości i myślących maszyn.
Przebywam w obu tych sferach, rozumiem obie strony i
tworzę przyszłość, w której obie będą mogły rozkwitać.
- A... kim ty jesteś, Duncan? - zapytała Sziena.
- Jestem zarówno ostatnim Kwisatz Haderach, jak i
nową formą wszechumysłu, a z drugiej strony żadnym z
nich. Jestem kimś czy czymś innym.
Zaniepokojona Murbella zerknęła na Szienę, a potem
znowu spojrzała na niego.
- Duncan! - krzyknęła. - Myślące maszyny są od
czasów Dżihadu Butleriańskiego, od ponad piętnastu
tysięcy lat, naszymi śmiertelnymi wrogami.
- Zamierzam rozsupłać ten gordyjski węzeł
nieporozumień.
- Nieporozumień! Myślące maszyny zabiły miliardy
ludzi. Tylko na Kapitularzu zaraza pochłonęła...
- Taki jest koszt braku elastyczności i fanatyzmu -
rzekł, przerywając jej. - Ofiary nader często są
niepotrzebne. Dostojne Matrony i Bene Gesserit, ludzie
i myślące maszyny, serce i umysł. Czyż różnice między
nami nie wzmacniają nas raczej, niż niszczą? -
Poszerzające rzeczywistość bogactwo informacji, które
przekazał mu Erazm, łagodziła mądrość zdobyta w
czasie jego licznych wcieleń. - Nasza walka dobiegła
końca i dokonał się przełom. - Zgiął rękę i czuł, że
słuchają go i czekają na jego rozkazy niezliczone
myślące maszyny. - Mamy teraz moc dokonania tak
wielu rzeczy.
Opierając się na doskonałej prekognicji i
umiejętności wykonywania skomplikowanych obliczeń,
Duncan wiedział, jak zaprowadzić wieczny pokój.
Mając w ręku ludzkość i myślące maszyny, mógł
kontrolować wszystkich i przejąć ich władzę, a tym
samym zapobiec dalszym wojnom. Mógł wymusić
współpracę między liniowcami nawigatorów,
zmodyfikowanymi przez Ixan statkami i flotą
myślących maszyn.
Dzięki coraz bardziej rozwijającej się zdolności
jasnowidzenia dostrzegał wspólną przyszłość rodzaju
ludzkiego i myślących maszyn oraz każdy krok na
drodze do jej urzeczywistnienia. Była to moc
zapierająca dech w piersiach, większa od połączonej
mocy Boga Imperatora i Omniusa. Ale potęga
zdemoralizowała w końcu Leto II. Jak mógł unieść ten,
jeszcze większy, ciężar?
Nawet jeśli będzie działał z najbardziej
altruistycznych pobudek, na pewno pojawią się ludzie
myślący inaczej. Czy - wbrew szlachetnym intencjom -
on też nie ulegnie deprawacji? Czy historia zapamięta
go jako jeszcze większego despotę niż Bóg Imperator?
Stawiając czoło lawinie pytań i obowiązków, Duncan
przysiągł sobie, że wykorzysta nauki zdobyte w
licznych żywotach dla dobra i przetrwania zarówno
ludzi, jak i myślących maszyn. Kralizek. Tak,
wszechświat naprawdę się zmienił.
Jak straszną rzeczą jest dla matki chować
własną córkę! Nie ma większego bólu, nawet
podczas agonii przyprawowej. A teraz muszę
powtórnie pogrzebać moje dziecko.
- lady Jessika, Opłakiwanie Alii
Tylko jedna ofiara spośród niezliczonych miliardów.
Kiedy Jessika patrzyła ze smutkiem na zimne ciało
córki, wiedziała, że jedna mała dziewczynka znaczy tyle
samo, co wszyscy inni. Każde życie było cenne, bez
względu na to, czy chodziło o gholę, czy o osobę
urodzoną w naturalny sposób. Tytaniczna walka, która
zmieniła przyszłość wszechświata, klęska myślących
maszyn i przetrwanie rodzaju ludzkiego wydawały jej
się czymś mało istotnym. Była całkowicie pochłonięta
przygotowaniem Alii do pogrzebu.
Kiedy dotknęła drobnej bladej twarzy, pogładziła
dziewczynkę po czole i rozwichrzonych ciemnych
włosach, przypomniała sobie, jaka była jej córka.
Nazwano ją niegdyś Złym Duchem, gdyż była
dzieckiem, które urodziło się z rozwiniętą w pełni
inteligencją i genetyczną pamięcią Matki Wielebnej.
Teraz zatoczyła koło. W swoim pierwszym życiu ta
dziewczynka zabiła gom dżabbarem barona
Harkonnena. Później, będąc osobą dorosłą,
prześladowaną przez okrutne wewnętrzne istnienie
barona, Alia odebrała sobie życie, rzuciwszy się z
umieszczonego wysoko okna świątyni na ulicę Arrakin.
Teraz narodzony powtórnie baron zabił wskrzeszoną
Alię, zanim mogła rozwinąć w pełni swoje zdolności.
Było tak, jak gdyby oboje zwarli się na zawsze w
toczonej w mitycznej skali walce na śmierć i życie.
Po policzku Jessiki stoczyła się, jak kropla deszczu,
łza. Zamknęła oczy i zdała sobie sprawę, że pogrążona
we wspomnieniach, na długą chwilę zastygła w tej
samej pozycji. Nie słyszała nawet gościa wchodzącego
do jej pokoju.
- Czy mogę ci jakoś pomóc, moja pani?
- Zostaw mnie. Chcę być sama - odparła, ale kiedy
zobaczyła, że jest to ponury doktor Yueh, złagodniała. -
Przepraszam cię, Wellington. Tak, wejdź. Możesz mi
pomóc.
- Nie chcę przeszkadzać.
- Zasłużyłeś na to, by być tutaj - powiedziała z
bladym uśmiechem.
Dziwna para stała dłuższy czas bez słowa. W końcu
Jessika, wdzięczna za to, że przyszedł, powiedziała:
- Dawno temu, kiedy byłeś z nami na kaladańskim
zamku, lubiłam cię. Zawsze strzegłeś swojej
prywatności, a gdy nas zdradziłeś, znienawidziłam cię
tak, że nigdy nie myślałam, iż to możliwe.
Yueh zwiesił głowę.
- Pchnąłbym się tysiąc razy nożem, gdybym mógł w
ten sposób odwrócić to, co zrobiłem, i uśmierzyć ból,
który ci zadałem moimi czynami - rzekł.
- Historia posuwa się tylko do przodu, Wellington,
nigdy wstecz.
- Tak? Przecież n a s wyciągnięto ze śmietnika
historii, czyż nie?
Na dawnej Arrakis Fremeni odprawiali ponury rytuał
odzyskiwania w alembiku śmierci wody z ciała i
dzielenia jej między członków plemienia. Na Kaladanie
palono tradycyjnie zwłoki na stosie pogrzebowym albo
topiono w oceanie. Z błądzącej w przestrzeni
kosmicznej Itaki wyrzucano ceremonialnie zmarłych w
pustkę.
Owinęli drobne, kruche ciało Alii w czyste
prześcieradła ze statku pozaprzestrzennego. Jessika nie
była jednak pewna, jak ma uczcić córkę tutaj, w mieście
maszyn.
- Właściwie nie mamy już tradycyjnych obrzędów
pogrzebowych, nie wiem więc, co robić - powiedziała.
- Zrobimy, co musimy zrobić - rzekł Yueh. - Ważne
są nie symbole, lecz myśli.
*
Długo po tym, jak ucichły ostatnie odgłosy bitwy w
Synchronii i ocalali pasażerowie Itaki odważyli się
wyjść, by odkryć nowe oblicze wszechświata, Jessika i
Yueh dołączyli do Paula, Chani i Duncana i sformowali
kondukt pogrzebowy. Paul i Jessika nieśli małe,
owinięte tkaniną ciało ulicami, na których czerwie
dokonały tak wielkich zniszczeń, a wybuchy pocisków
skierowanych przeciw maskaradnikom uszkodziły
niezliczone budynki.
- Takie drobne ciało... a taka ogromna strata - rzekł
Paul. - Bardzo brakuje mi mojej siostry, chociaż tym
razem nie zdążyłem jej poznać tak dobrze, jak bym
chciał.
Na przodzie konduktu szedł Duncan, który na czas
pogrzebu odłożył swoje obowiązki.
- Nie pamiętam jej z czasów, kiedy w swoim
pierwszym życiu była małą dziewczynką, ale pamiętam
ją jako dojrzałą kobietę - powiedział. - Kochała mnie i
zraniła, a ja kochałem ją namiętnie.
Nie musieli iść daleko. Jessika wybrała rozbitą wieżę,
wąską piramidę, która miała posłużyć jako pomnik
nagrobny. Jessika i Paul pożegnali się z Alią jeszcze w
kondukcie, kiedy więc dotarli do zawalonej budowli,
wnieśli ciało dziewczynki przez krzywe, trapezoidalne
wejście, odsunęli gruz i złożyli je na gładkiej metalowej
podłodze. Potem Jessika stanęła nad Alią Atrydą i raz
jeszcze cicho się z nią pożegnała. Paul ujął dłoń matki, a
ona odpowiedziała mu uściskiem.
Po długim, bolesnym milczeniu odwróciła się do
Duncana.
- Zrobiliśmy wszystko, co trzeba było zrobić -
powiedziała.
- Ja zajmę się resztą - rzekł Idaho.
Kiedy wyszli z zawalonej piramidy, Duncan podniósł
ręce z rozstawionymi palcami, a jego twarz przybrała
nieobecny wyraz. Metalowe budynki wokół nich
zaczęły drżeć i kołysać się, rosnąc i odchylając się od
pionu. Szczątki piramidy owinęły się wokół zwłok Alii i
wzmocniły ściany wypolerowanym stopem
wyciągniętym z pozostałych konstrukcji. Następnie
zrujnowana wieża zaczęła się wznosić ku niebu niczym
wspaniały pomnik z kryształu i żywego srebra. Kiedy
elastometal płynął do góry, szybko rosnąca budowla
huczała i brzęczała jak mechaniczny grom. Miała
opływowe krzywizny, a jej wypolerowane ściany
odbijały światło jak lustra.
Duncan kierował na poły czującymi konstrukcjami z
większym skupieniem i ostrożniej, niż kiedykolwiek
robił to Omnius. Gdy skończył, powstał grobowiec,
pomnik, dzieło sztuki, które będzie budziło podziw
każdego, kto na nie spojrzy.
W ten sposób na Synchronii odcisnęło się piętno,
którego nie sposób było porównać z tym, które strata
córki odcisnęła w sercu Jessiki.
Niektóre problemy najlepiej rozwiązywać,
podchodząc do nich optymistycznie.
Optymizm ukazuje możliwości, które przy
innym nastawieniu nie są widoczne.
- Sziena, Refleksje na temat nowej reguły
Ludzie w Synchronii zaczęli powoli wierzyć, że ich
gatunek przetrwa.
Kiedy Sziena patrzyła na Duncana, wydawał się
dziwnie nieobecny, ale należało się tego spodziewać.
Często przeskakiwał wzrokiem to w jedną, to w drugą
stronę, jakby był w tysiącu miejsc jednocześnie.
Podczas gdy Matka Dowodząca Murbella wzywała
lichtugi ze swoich świeżo przybyłych statków
wojennych, a Gildia wysyłała promy pełne robotników i
administratorów, którzy mieli pomóc w scaleniu
dziwnego miasta, Sziena przyglądała się, jak
samosterujące roboty usuwają ślady krwawego
pojedynku w katedrze.
Uciekinierzy, którzy przybyli na pokładzie Itaki,
ponownie obrali tam schronienie. Statek
pozaprzestrzenny z rozdartym kadłubem już nigdy nie
wystartuje w przestrzeń kosmiczną, nawet gdyby
Duncan zmusił żywe metalowe łoże do uwolnienia
jednostki.
Mechaniczni kurierzy i brzęczące patrzydla,
kierowane teraz osobiście przez Duncana, prowadziły
zrujnowanymi ulicami tłum ludzi na zebranie, na
którym omówią sprawy zmienionego wszechświata.
Zbuntowane Bene Gesserit z Itaki czuły się nieswojo,
mając w perspektywie spotkanie z byłą Dostojną
Matroną Murbellą.
Ale Matka Dowodząca bardzo zmądrzała w ciągu
ćwierćwiecza, które minęło od rozłamu. Gdyby przed
laty wiedziała o planie wykradnięcia statku
pozaprzestrzennego, bez wahania zabiłaby Szienę.
Sziena zastanawiała się, co dawna Dostojna Matrona
pomyśli o tych wszystkich latach, kiedy Duncan usychał
z tęsknoty za nią. Czy Murbella nadal go kocha? A jeśli
o to chodzi, czy w ogóle kiedykolwiek darzyła go
miłością?
Matki Wielebne Elyen i Calissa szły na czele
znużonego i niepewnego tłumu wlewającego się do
katedry. Przybyły tam również załogi statków Gildii, a
wśród nich administrator Gorus. Wyglądał na
wycieńczonego i niepanującego już nad niczym.
Zachowywał milczenie, podążając raczej za resztą
gildian, niż ich prowadząc.
Kiedy w nawie rozległ się szmer rozmów niewiele
głośniejszych od ciszy, Duncan zajął miejsce w jej
środku, skąd dawniej Omnius i Erazm nadzorowali
myślące maszyny. Nie używał wzmacniaczy, a mimo to
jego słowa rozbrzmiewały w całym pomieszczeniu.
- Tego wspaniałego zakończenia Kralizeku
szukaliśmy. Spotkał nas los, o jakim marzyliśmy. -
Powiódł wzrokiem po Szienie i Bene Gesserit, które
uciekły z nią z Kapitularza. - Wasza długa podróż
dobiegła końca, ponieważ jest to nowe centrum, które
pragnęłyście znaleźć. Ta planeta jest teraz wasza.
Utwórzcie w resztkach Synchronii całkowicie nowe
zgromadzenie Bene Gesserit, swoją bazę odległą od
Kapitularza.
Siostry były zdezorientowane i zdumione. Nawet
Sziena nie wiedziała, że Duncan im to zaproponuje.
- Ależ to jest serce imperium myślących maszyn! -
krzyknęła Calissa. - Dom Omniusa!
- Teraz jest to wasz dom. Uznajcie go za swój i
twórzcie własną przyszłość.
Sziena zrozumiała.
- Duncan ma stuprocentową rację - powiedziała. -
Wyzwania wzmacniają nasze zgromadzenie.
Wszechświat się zmienił i nasze miejsce jest tutaj, bez
względu na to, ile możemy napotkać trudności. Do
Synchronii przybyły nawet czerwie pustyni i zagrzebały
się w ziemi. - Uśmiechnęła się. - Mogą się ponownie
wyłonić, kiedy będziemy się tego najmniej spodziewały.
Ktoś musi mieć na oku wskrzeszonego Tyrana.
Szienie wydało się, że zadrżała ziemia pod katedrą,
jakby pod fundamentami poruszało się jedno z tych
ogromnych stworzeń. Podczas ataku czerwi
zniszczonych lub uszkodzonych zostało wiele robotów,
ale tysiące maszyn nadal były w pełni sprawne.
Wiedziała, że Bene Gesserit będą miały pod dostatkiem
niezbędnej siły roboczej, jeśli maszyny im pomogą.
- Powinnam wrócić na Kapitularz - rzekła Murbella. -
Poinformowanie o nowej rzeczywistości będzie
wymagało nieco pracy. - Spojrzała na Szienę. - Nie
martw się. Moje połączone zgromadzenie nie musi się
kłócić z twoimi ortodoksyjnymi siostrami tutaj. Zawsze
istniało wiele szkół, wiele sposobów myślenia. Przy
odpowiedniej równowadze rywalizacja zwiększa siłę i
innowacyjność... przynajmniej dopóki unikamy
konfliktów i wzajemnych ataków.
Sziena zdawała sobie sprawę, że Duncan wróci z
Murbellą na Kapitularz, przynajmniej na jakiś czas. Pod
jego kierunkiem Matka Dowodząca znowu wprowadzi
nowoczesną technologię i zintegruje ją ze
społeczeństwem, by rozkwitło. Sziena nie widziała
powodu, by ludzie bali się właściwie rozwijającej się
współpracy z myślącymi maszynami bardziej, niż
musieli się bać religii albo rywalizacji między różnymi
odłamami Bene Gesserit. Każda grupa mogła być
niebezpieczna, jeśli była niewłaściwie kierowana.
Jednak ona pozostanie tutaj. Nie widziała sensu w
powrocie na Kapitularz.
- Jeszcze przed zniszczeniem Rakis przez Dostojne
Matrony zgromadzenie żeńskie uczyniło mnie centralną
postacią wymyślonej religii - powiedziała do Murbelli. -
Przez dziesiątki lat musiałam się kryć, a tymczasem
Missionaria rozpowszechniała o mnie niestworzone
historie. Pozwalam, żeby ta legenda trwała. Co by mi to
dało, gdybym położyła jej teraz kres? A zatem, proszę
bardzo, kultywujcie ją, jeżeli daje ludziom pocieszenie.
Moje miejsce jest na tej planecie.
Zauważyła, że wśród zebranych jest Scytale. Ostatni
z tleilaxatiskich mistrzów okazał się ostatecznie bardzo
pomocny - walczył razem z nimi, a nie przeciw nim.
- Scytale, pozostaniesz z nami? - zapytała. -
Przyłączysz się do mojego nowego zgromadzenia?
Możemy skorzystać z twojej wiedzy genetycznej.
Zakładamy w końcu tutaj kolonię, a mamy zaledwie
kilkaset osób.
- Spodziewam się, że dołączą do was ludzie z innych
planet - powiedziała Murbella.
Zaproszenie zaskoczyło drobnego Tleilaxanina.
- Oczywiście, że zostanę - odparł. - Dziękuję ci. Mój
lud nie ma teraz innej siedziby, nawet w świętym
Bandalongu. - Uśmiechnął się do Szieny. - Może uda mi
się osiągnąć coś interesującego u twojego boku.
Duncan wszedł między uciekinierki Bene Gesserit.
- Jesteście ogrodnikami układającymi kamienne płyty
na ścieżce naszego przeznaczenia - powiedział. - Wielu
z nas powróci na światy, które kiedyś nazywaliśmy
ojczyznami, ale wy zostaniecie tutaj.
Darząca Duncana ciepłym uczuciem Sziena dotknęła
jego ramienia. Chociaż nadal składało się z mięśni i
kości i było ramieniem człowieka, wiedziała, że Idaho
jest teraz kimś znacznie większym i potężniejszym.
I jego słowa brzmiały prawdziwie.
- Dzięki tobie, Duncan - powiedziała - moje siostry i
ja znalazłyśmy w końcu dom.
Najgorsze w powrocie do przeszłości jest to,
że nigdy nie jest ona dokładnie taka, jaką się
ją zapamiętało.
- Paul Atryda, Notatniki gholi
W Starym Imperium ostatni obrońcy Kapitularza
czekali w napięciu i gotowości, ale od wielu dni nic się
nie zmieniło. Jednostki wojenne maszyn nie ruszyły się
ze swoich pozycji, a baszar Janess Idaho nie otrzymała
żadnych wiadomości ze statków nawigatorów, którzy
zabrali Matkę Dowodzącą. Między setką zgrupowań
tworzących ostatnie bastiony oporu śmigały w tę i z
powrotem szybkie jednostki zwiadowcze z informacją,
że na całej linii frontu sytuacja jest taka sama.
Czekali. Nikt nie wiedział, co się dzieje.
Janess zareagowała z niepokojem i przerażeniem,
kiedy z zagiętej przestrzeni wypadł ogromny rój
statków przeróżnych kształtów i rozmiarów. Krzycząc
przez komlinię, baszar zebrała wszystkie sprawne
jednostki obronne, które pozostawały na orbicie.
Początkowo nie rozpoznała sylwetek, ale później
zobaczyła, że w skład przybyłego zgrupowania
wchodzą mniejsze statki ludzi i myślących maszyn
holowane przez wyposażone w silniki Holtzmana
potężne liniowce Gildii.
- Podajcie, kim jesteście! - przekazała Janess do
niespodziewanych przybyszy.
Stojąca na mostku powracającej do domu jednostki
liniowej Murbella uśmiechnęła się do Duncana.
- To twoja... n a s z a córka - powiedziała.
Uniósł brwi i przeprowadził w myśli szybkie
obliczenia.
- Jedna z bliźniaczek? - zapytał.
- Janess. - Murbella nieco się zachmurzyła. - Druga,
Rinya, nie przeżyła agonii przyprawowej.
Zapomniałam, że nie wiesz o tym. Tanidia, średnia, żyje
i ma się dobrze. Została przydzielona do działającej
wśród uchodźców Missionaria Protectiva. Ale
straciliśmy też najmłodszą, Gianne, która urodziła się
tuż przed tym, jak zostałam Matką Wielebną. Umarła
podczas epidemii na Kapitularzu.
Duncan uspokoił się. Jakież to dziwne poczuć
przypływ autentycznego żalu na wieść o śmierci dwojga
dzieci, których nie poznał. Do tej pory nie znał nawet
ich imion. Próbował sobie wyobrazić, jakie mogły być
te młode kobiety. Jako Kwisatz Haderach był w stanie
zrobić wiele rzeczy - prawie wszystko. Ale nie mógł
przywrócić życia córkom.
Przyglądał się badawczo widocznym na ekranie
cechom Janess: ciemnym włosom i okrągłej twarzy,
które odziedziczyła po nim, drobnej figurze,
skupionemu spojrzeniu i twardemu wyrazowi twarzy,
który świadczył, że nigdy nie cofnęłaby się przed
wyzwaniem. Była syntezą jego i Murbelli. Włączył
komlinię.
- Baszar Janess Idaho, tu Duncan Idaho, twój ojciec -
powiedział. - Jestem z Matką Dowodzącą.
Murbella pochyliła się, by znaleźć się w polu
widzenia kamery przekazującej obraz.
- Ustąp i przepuść nas, Janess - powiedziała. - Wojna
się skończyła. Nie masz się czego obawiać z naszej
strony.
- Są z wami statki myślących maszyn - odparła
podejrzliwie Janess.
- Teraz to są m o j e statki - rzekł Duncan.
Baszar nie dała się zbić z pantałyku.
- Skąd mam wiedzieć, czy nie jesteście
maskaradnikami?
- Janess - odparła Murbella - kiedy wystąpiłyśmy
przeciwko myślącym maszynom i odkryłyśmy, że
Ixanie i maskaradnicy nas oszukali, obie byłyśmy
gotowe polec na polu chwały. Nie bądź taka chętna do
złożenia swego życia w ofierze teraz, kiedy w końcu
mamy nadzieję.
Z ekranu patrzyła na nich Janess. Duncan był dumny,
że jego córka jest taka ostrożna.
- Spotkamy się wszyscy w wielkiej sali twierdzy -
powiedział. - To dobre miejsce na dyskusję o
przyszłości. - Uśmiechnął się smutno. - Kiedy byłem
tutaj, nigdy nie widziałem twierdzy od środka... Cały
czas musiałem pozostawać na statku
pozaprzestrzennym.
Janess wahała się jeszcze chwilę, po czym skinęła
krótko głową.
- Będziemy miały ochronę - zadecydowała.
Duncanowi brakowało towarzyszy z Itaki, ale
wszyscy wybrali już, dokąd się udadzą. Były ważne
nisze, które należało wypełnić. Paul i Chani powrócą na
Arrakis; zawsze wiedzieli, że tam jest ich miejsce.
Jessika wybrała Kaladan i zaskoczyła wiele osób,
prosząc Yuego, by jej towarzyszył. Ale na Synchronii
został Scytale ze swoją kapsułką zeroentropijną, która
nadal zawierała bogactwo komórek i była prawdziwą
skrzynią skarbów.
Duncan wiedział już, jaką będzie miał pierwszą
prośbę do Scytale'a. Zamieszanie i zmiany, reperkusje i
przystosowywanie się do nowej sytuacji potrwają
dziesiątki, a nawet setki lat. Przydałaby mu się pomoc i
rady wielkiego człowieka. Chciał mieć znowu u boku
Milesa Tega...
Kiedy statek podchodził do lądowania w głównym
mieście Kapitularza, Duncan zdał sobie sprawę, że
nigdy nie mógłby traktować tego świata jako domu,
mimo iż spędził tutaj tyle czasu. W swoich wcieleniach
poznał wiele miejsc i niezliczoną rzeszę ludzi.
Rozwijająca się zdolność jasnowidzenia i umysłowe
połączenie z decylionami oczu rozmieszczonych w
całym kosmosie i powiązanych siecią tachionową
sprawiały, że teraz jego domem był cały wszechświat.
- Zaczynasz rozumieć fascynujący obowiązek, który
pomogłem ci przyjąć - powiedział znajomo brzmiący
głos w jego głowie. Erazm! - Mogłem ci bardzo to
utrudnić, ale wybrałem współpracę. To tyko moje echo,
obserwator. Jeśli będziesz chciał, masz do mnie w
każdej chwili dostęp. Wykorzystuj moją wiedzę jako
bank danych. Jako narzędzie. Jestem ciekaw, co zrobisz.
Chętnie to zobaczę.
- Nawiedzasz mnie teraz jako demon?
- Uważaj mnie za doradcę, ale moje badania trwają.
Zawsze będę tutaj, by cię prowadzić, i jestem
przekonany, że mnie nie zawiedziesz.
- To coś takiego jak Inne Wspomnienia czarownic,
ale znacznie obszerniejsze i łatwiejszy jest dostęp do
tego.
- Jesteś tutaj, by służyć zarówno ludziom, jak i
myślącym maszynom... i przyszłości. Masz władzę nad
wszystkim.
Duncan roześmiał się cicho z tego przyjacielskiego
przekomarzania. Chociaż Erazm miał teraz drugorzędną
pozycję, zachował odrobinę czysto ludzkiej dumy,
nawet jeśli był tylko echem i doradcą.
Wszedłszy do twierdzy, Duncan i Murbella
pomaszerowali ramię w ramię przez salę
rozbrzmiewającą echem ich kroków. Leciały za nimi
patrzydła i szła para robotów wartowniczych. Widok
robotów bardzo zaniepokoił ludzi, którzy tam czekali,
ale w przyszłości będą oni musieli się wyzbyć swoich
lęków i uprzedzeń.
Po zniknięciu Omniusa imperium myślących maszyn
nadal funkcjonowało, lecz bez jednoczącego wszystko
umysłu lub celu. Duncan pokieruje nimi, ale nie chciał
po prostu kontynuować wiecznego zniewolenia.
Maszyny miały potencjał, dzięki któremu mogły się stać
czymś więcej niż tylko narzędziami lub marionetkami,
czymś więcej niż niszczycielską siłą. Wprawdzie
niektóre były przeznaczone jedynie do tego, ale bardziej
zaawansowane roboty i maszyny doradcze mogły się
rozwinąć i przeobrazić w coś dużo doskonalszego. Sam
Erazm stał się niezależny i wykształcił w sobie
unikatową osobowość, kiedy został odizolowany od
ujednolicającego wpływu wszechumysłu. Skoro na tak
wielu planetach było rozproszonych tak dużo myślących
maszyn, to jeśli da się im szansę, pojawią się inne
wybitne postacie. Jeśli się nimi pokieruje. Jeśli Duncan
na to pozwoli.
Musiał doprowadzić do równowagi.
Przed kasetonowym oknem wychodzącym na suchą,
porośniętą umierającymi drzewami równinę stał na
podwyższeniu imponujący fotel Matki Dowodzącej.
Obok niego stała Janess, zapraszając Murbellę do
zajęcia należnego jej miejsca. W sali znajdowała się też
prawie setka strażniczek nowego zgromadzenia
żeńskiego postawionych w stan najwyższego
pogotowia. Chociaż ujawnieni zostali i zabici wszyscy
podstępni zmiennokształtni, Janess nie opuszczała gardy
i Duncan był dumny z córki.
Złożyła oficjalny ukłon.
- Matko Dowodząca - odezwała się - cieszymy się, że
wróciłaś. Zajmij, proszę, miejsce.
- To już nie jest tylko moje miejsce - odpowiedziała
jej Murbella. - Duncan, twoja córka została wychowana
w duchu Bene Gesserit, ale dołożyła również starań,
żeby jak najwięcej dowiedzieć się o tobie. Trenowała,
by stać się odpowiedniczką mistrza miecza z Ginaza.
Myśląc z goryczą o wszystkim, co go ominęło,
Duncan podał oficjalnie rękę córce i stwierdził, że ma
mocny uścisk. Aż do tej chwili byli dla siebie obcymi,
których łączyły więzi krwi i patriotyzm. Prawdziwy
związek między ojcem i córką dopiero się zaczynał.
Murbella stoczyła długą, krwawą wojnę, by połączyć
przeciwstawne siły Dostojnych Matron i Bene Gesserit,
a potem zmagała się z odmiennymi grupami ludzi, by
przekuć je w spójną całość. Dzięki swoim nowym
zdolnościom Duncan kształtował jeszcze większą,
wszechogarniającą wspólnotę.
Wszystko splatało się w barwny gobelin, jakiego nie
znała historia, i w końcu Duncan uświadomił sobie swą
dopiero co uzyskaną siłę. Nie był pierwszym w dziejach
człowiekiem, który miał ogromną władzę, przysiągł
więc sobie, że nigdy nie zapomni, czego się nauczył
jako pionek w rękach Boga Imperatora.
Również rodzaj ludzki nigdy nie zapomni tysięcy lat
pod tym strasznym panowaniem, a wszechobejmująca
pamięć gatunkowa Duncana podsuwała mu mapę,
pokazującą, gdzie kryją się pułapki, pozwalając ich
uniknąć. Wielki Tyran miał wadę, z której nie zdawał
sobie sprawy. Przytłoczony świadomością strasznego
celu, Leto II odizolował się od innych i utracił
człowieczeństwo.
Natomiast Duncan czerpał otuchę z wiedzy, że będą z
nim zarówno Murbella, jak i Sziena. Będzie też mógł
rozmawiać z córką, Janess, a być może nawet z drugą,
która przeżyła, Tanidią. W dodatku miał wspomnienia o
wspaniałych, lojalnych przyjaciołach, o dziesiątkach
miłości i szeregu towarzyszy, żon, rodzin, radości i
wierzeń.
Chociaż był ostatnim Kwisatz Haderach, o
niezmierzonej mocy, znał najlepsze strony ludzkiej
duszy. Życie po życiu. Nie musiał się czuć wyobcowany
i zmartwiony, skoro mogła go przepełniać miłość.
Ale nie będzie to konwencjonalna miłość. Musi
obejmować każdą żyjącą osobę i myślące maszyny.
Jedna forma obdarzonego czuciem życia nie była
wyższa od drugiej. Duncan Idaho wykraczał poza swoją
cielesną postać.
Epilog
Podczas wojny wypatruj niespodziewanych
wrogów i sojuszników, których nigdy byś się
nie spodziewał.
- baszar Miles Teg, ostatni wpis w dzienniku
Na Qelso minął ponad rok. Nienaturalna pustynia
nadal się rozrastała, w miarę jak mnożyły się trocie
piaskowe i zagarniały coraz więcej zasobów wody.
Chociaż ich walka wydawała się beznadziejna,
komandosi Vara stawiali opór siłom, które zabijały ich
środowisko.
Stilgar i Liet-Kynes robili, co mogli, by pomóc im w
tych zmaganiach. Ghole urodzonych na pustyni uważali
jednak, że ważniejszym zadaniem jest pokazać
tubylcom, jak można żyć w zgodzie z wdzierającymi się
coraz dalej piaskami.
W ciągu wielu miesięcy, które upłynęły, odkąd
opuścili statek pozaprzestrzenny, suche piaski posunęły
się jeszcze dalej, pochłaniając kolejne połacie równin i
lasów. Obóz Vara co jakiś czas się przemieszczał,
uciekając przed nadciągającymi wydmami, a pustynia
sunęła za ludźmi. Chociaż zabili dziesiątki czerwi za
pomocą armatek wodnych i bomb wilgoci, nie tak łatwo
było pokrzyżować szyki Szej-huludowi. Mimo
wysiłków obrońców Qelso stworzenia te coraz bardziej
rosły.
O pierwszym brzasku Liet wyszedł ze swojej sypialni
o kamiennych ścianach i przeciągnął się. Chociaż obaj
ze Stilgarem byli jeszcze młodzieńcami, pamiętali, że
kiedyś byli dorośli i mieli żony. Wiele kobiet z obozu
chętnie wzięłoby sobie jednego lub drugiego za męża,
ale Liet nie zdecydował się jeszcze, kiedy mógłby
uzasadnić ożenek i spłodzenie dzieci. Może urodzi mu
się druga córka i da jej na imię Chani...
Bez względu na to, jak ciężko Liet-Kynes pracował
nad przekształceniem Qelso, planeta nigdy nie będzie
drugą Diuną. Żyzny krajobraz ustępował pod naporem
fal piasku, ale nie stanie się taki jak na pustynnym
świecie. Czy przed eonami Arrakis też była żyzna? Czy
jakaś zaginiona wysoko rozwinięta cywilizacja
przeszczepiła tam trocie piaskowe i czerwie, tak jak
zrobiła to Matka Przełożona Odrade, wysyłając Bene
Gesserit na Qelso?
Być może byli to Muadru, którzy zostawili
tajemnicze symbole na skałach i w jaskiniach w całej
galaktyce. Liet nie wiedział tego. Tajemnica ta mogła
intrygować jego ojca, ale on sam miał bardziej
praktyczne podejście do rzeczywistości.
Przygotowując się do codziennych zadań, spojrzał na
Stilgara, którego oczy stawały się coraz bardziej
niebieskie. Ludzie od lat uparcie odmawiali sobie
melanżu, ale Stilgar nazywał go świętą nagrodą pustyni,
darem Szej-huluda. Miał małe grupy zbierające
przyprawę na własny użytek, jednak Liet wiedział, że
jest ona jak aksamitny łańcuch - całkiem przyjemny,
dopóki ktoś nie zechce się z niego wyswobodzić.
Dwie trajkoczące i zalotne nastolatki przyniosły im
na tacy śniadanie, wiedząc, co Stilgar i Liet lubią na
poranny posiłek. Dziewczęta były śliczne, ale takie
m ł o d e. Liet wiedział, że widzą tylko jego młodzieńcze
ciało i nie mają pojęcia, ile lat przechowuje w umyśle.
W takich chwilach naprawdę brakowało mu żony,
Faruli, matki Chani. Ale to było tak dawno temu...
Stilgar pozostał jednak taki sam, jaki był w
poprzednim życiu. Kiedy skończyli kawę i słodkie
ciastka, Liet wstał i klepnął przyjaciela w ramię.
- Dzisiaj udamy się w głąb pustyni i umieścimy tam
przyrządy do badania pogody - powiedział. - Musimy
mieć dokładniejsze pomiary, by śledzić przebieg
wysychania.
- Dlaczego zawracasz sobie głowę szczegółami?
Pustynia to pustynia. Zawsze będzie tam gorąco i sucho,
a tutaj, na Qelso, będzie się nadal rozprzestrzeniała. -
Były naib nie widział nic szczególnie tragicznego w
umieraniu ekosystemu. Dla niego była to naturalna kolej
rzeczy. - Szej-hulud będzie wciąż poszerzał swoje
królestwo, bez względu na to, co zrobisz.
- Naukowiec dąży do zdobycia wiedzy - rzekł Liet, a
jego przyjaciel nie wiedział, co na to odpowiedzieć.
Wziąwszy jeden z małych niskolotów, które
pozostawiła Itaka, poleciał jakiś czas temu na północ,
gdzie rosły jeszcze wysokie lasy, płynęły rzeki, a na
szczytach gór leżały czapy śniegu. W dolinach i na
zboczach wzgórz wciąż rozkwitały miasta i wioski,
chociaż ich mieszkańcy wiedzieli, że niedługo znikną.
Komandosi Vara przypominali sobie każdego dnia, jak
wiele im brakuje, jak wiele stracili. Stilgar tego nie
widział.
Obaj przyjaciele, wraz z grupą twardych ochotników,
przywdziali świeżo sporządzone filtraki i wyregulowali
zapięcia. Kiedy wyszli na pustynię, kroczyli rzędem
przez wydmy. Liet ćwiczył ich w stawianiu kroków w
nierównym rytmie, który nie przyciągnie czerwia. Żółte
słońce szybko zaczęło grzać mocniej. Jego promienie
odbijały się od ziarnistego piasku, ale brnęli naprzód,
przyzwyczajając się do życia w tym środowisku. W
oddali Liet zobaczył rdzawobrązowy pióropusz dymu,
który wskazywał na wybuch przyprawy, i wydało mu
się, że widzi falowanie piasku roztrącanego przez
czerwia.
Nagle Stilgar krzyknął i wskazał ręką niebo.
Mężczyźni instynktownie zbili się, tworząc szyk
obronny.
Do lądowania podchodziły setki ogromnych,
lśniących statków o kadłubach z płyt o ostrych kątach,
najeżonych bronią i napędzanych potężnymi silnikami.
Nie przypominały żadnego ze statków, które Liet
wcześniej widział. Jednostki wroga?
Przez chwilę miał nadzieję, że wróciła z nimi Itaka,
ale były zupełnie niepodobne do statku
pozaprzestrzennego i leciały w niezwykłej formacji,
poruszając się w skoordynowany sposób. Siadały gdzie
popadło na otwartej pustyni, rozsypując piasek i
spłaszczając wydmy. Ich piloci wydawali się
nieświadomi tego, że głuche wibracje przywabią
czerwie. Kiedy Liet stał, gapiąc się z otwartymi ustami
na ich ogromne kształty, nie miał najmniejszej
wątpliwości, że broń tych jednostek odparłaby atak
czerwia, jakby była to drobna niedogodność.
Zakurzeni komandosi spojrzeli na ghole, oczekując
wyjaśnień. Liet nie miał jednak żadnych, a Stilgar,
mimo że pozbawieni byli szans, był gotowy do ataku w
razie potrzeby.
Statki wysunęły ze złowieszczym buczeniem i
brzęczeniem podpory i uniosły się na wbitych w piach
potężnych kotwicach. Zaczęły się otwierać liczne drzwi.
Wylewała się z nich armia maszyn: ciężkie podnośniki,
kruszarki ziemi i koparki. Samonaprowadzające się
gąsienicowe potwory pełzły przez wydmy. Za nimi
maszerowały niczym groźni wojownicy szeregi ciężkich
robotów... A może byli to robotnicy? Pomocnicy?
Komandosi mieli tylko broń ręczną. Niektórzy,
najbardziej niecierpliwi, wyciągnęli miotacze pocisków,
klęknęli na miękkim piasku i wybrali cele.
- Zaczekajcie! - zawołał Liet.
Otworzył się właz na górze największego statku i
wyłoniła się z niego blada postać. Człowiek. Wszedł na
platformę obserwacyjną. Kiedy mężczyzna ów krzyknął
do nich, jego głos poniósł się niesamowitym chórem,
przekazywany przez tysiące głośników w liniach
maszyn.
- Stilgarze, Liet-Kynesie! Nie spieszcie się z
deklarowaniem się jako nasi wrogowie!
- Kim jesteś?! - odkrzyknął wyzywająco Stilgar. -
Podejdź tutaj, żebyśmy mogli porozmawiać twarzą w
twarz.
- Myślałem, że mnie poznacie.
Liet go poznał.
- To Duncan... Duncan Idaho!
Duncan zszedł w otoczeniu gwardii honorowej
robotów oraz ludzi, robotników, w strojach, których
Liet nie potrafił rozpoznać, i stanął z nimi na wydmach.
- Liet, Stilgar - powiedział - zostawiliśmy was tutaj,
byście stawili opór pustyni. Mówiliście, że jest to wasze
powołanie.
- Bo j e s t - rzekł Stilgar.
- A co z Żydami? Są z wami?
- Założyli własną sicz. Dobrze im się wiedzie i są
szczęśliwi.
Wystąpiła naprzód gwardia honorowa Duncana,
kobiety w czarnych trykotach i podobnie ubrani
mężczyźni, którzy kroczyli obok kobiet jako równi im.
Jedna z kobiet miała insygnia i minę dowódcy. Idaho
przedstawił ją jako swoją córkę Janess.
- Stanąłem twarzą w twarz z wrogiem z zewnątrz,
myślącymi maszynami, i zakończyłem wojnę - rzekł
Duncan. Wyciągnął ręce i wszystkie roboty odwróciły
się do niego. Same budzące grozę statki wydawały się
żywe, świadome każdego jego gestu. - Znalazłem
sposób, by nas wszystkich zjednoczyć.
- Poddałeś się myślącym maszynom - stwierdził
Stilgar zjadliwym tonem.
- Nic podobnego. Postanowiłem pokazać swoje
człowieczeństwo przez to, że ich nie unicestwiłem. W
wielu układach słonecznych tworzą wspaniałe rzeczy,
wykonując imponujące prace na planetach
niegościnnych dla ludzi. Mamy teraz wspólny cel i
sprowadziłem je tutaj, by wam pomogły.
- By nam pomogły? - powtórzył jeden z
komandosów. - Jak mogą nam pomóc? Są tylko
maszynami.
- Są naszymi sprzymierzeńcami. Stoicie wobec
niewykonalnego zadania. Mając tyle ekip robotów, ile
będziecie potrzebowali, mogę wam pomóc zrobić to, co
chcecie. - Ciemne oczy Duncana rozbłysły, jakby
patrzył milionem ich. - Możemy postawić zaporę przed
pustynią, zahamować rozprzestrzenianie się troci
piaskowych i zatrzymać wodę na części kontynentu.
Szej-hulud będzie miał swoje królestwo, natomiast
reszta Qelso pozostanie względnie nietknięta. Ludzie
będą mogli żyć jak dotąd i powoli przystosowywać się
do bytowania na pustyni, ale tylko jeśli sami tak
postanowią.
- To niemożliwe - powiedział Liet. - Jak roboty mogą
się przeciwstawić naporowi pustyni?
- Nie lekceważ ich... ani mnie - odparł Duncan z
pewnym siebie uśmiechem. - Odgrywam rolę zarówno
Kwisatz Haderach, jak i Omniusa. Kieruję wszystkimi
odłamami ludzkości i panuję nad Zsynchronizowanym
Imperium. - Wzruszył ramionami. - Ocalenie jednej
planety leży w granicach moich możliwości.
Liet nie wierzył własnym uszom.
- Potrafisz powstrzymać pustynię i zawrócić czerwie?
- Qelso będzie zarówno pustynią, jak lasem, tak jak ja
jestem zarówno człowiekiem, jak maszyną - rzekł
Idaho. Na jego znak i przekazane w myślach polecenie
ogromne koparki potoczyły się z hukiem po piasku,
kierując w stronę, gdzie wydmy spotykały się z żywą
jeszcze roślinnością.
Liet i Stilgar ruszyli za Duncanem, który kroczył
przed konwojem ciężkiego sprzętu. Jako planetolog,
ghola i człowiek Liet miał wiele pytań. Na razie jednak,
przyglądając się, jak maszyny zaczynają pracę,
postanowił poczekać i zobaczyć, co przyniesie
przyszłość.
Kiedy Leto II ujrzał swój Złoty Szlak,
przewidział kierunek, który powinna obrać
ludzkość, ale w tej wizji były białe plamy. Nie
dostrzegł, że nie jest ostatnim i największym
Kwisatz Haderach.
- komisja Bene Gesserit
do sprawy ustalenia faktów
W ciągu jedenastu lat od powrotu do domu Jessika
coraz wyraźniej uświadamiała sobie, że pewne rzeczy
tutaj się nie zgadzają. Ta planeta mogła być Kaladanem
czy Danem, ale nie była tym domem rodzinnym, który
ona i jej książę kochali tak dawno temu.
Pewnego burzowego wieczoru, kiedy szła przez sale
odbudowanego zamku, stwierdziła, że nie może już
znieść niepasujących do budowli szczegółów.
Zatrzymawszy się na górnym korytarzu, otworzyła
misternie rzeźbioną szafkę z elakki, antyk, który
umieścił tam jakiś dekorator. Tym razem stała, patrząc
na jej ozdobne wnętrze, i pod wpływem impulsu
nacisnęła znajdującą się w jednym z rogów drewnianą
wypukłość. Ku jej zdumieniu otworzyła się skrytka, w
której znalazła mały, niebieski posążek gryfa. Być może
schował go tam ghola barona, jako że gryf był
starożytnym herbem rodu Harkonnenów. Musiał go tam
włożyć jako sprytny znak przypominający o fałszywym
charakterze zamku.
Kiedy patrzyła na statuetkę, czując jej niestosowność,
zaczęła się zastanawiać nad ciężką pracą, jaką wykonała
od powrotu na Kaladan. Poleciła ekipom miejscowych
robotników rozmontować zainstalowane przez barona
narzędzia tortur i wyrzucić je z podziemi wraz z
urągającym jej sprzętem laboratoryjnym Khrone'a. Cały
czas pracowała ramię w ramię ze sprzątaczami, spocona
i zła, zeskrobując każdą plamę, usuwając każdy zapach,
każdy ślad niechcianej obecności. Ale mimo to zamek
wciąż cuchnął pamiątkami po baronie, jak mogła zacząć
wszystko od nowa, kiedy wokół niej było tyle rzeczy
przypominających niecną przeszłość budowli?
Od tyłu podszedł do niej cicho doktor Yueh.
- Nic ci nie jest, moja pani? - zapytał.
Spojrzała na lekarza Akademii Suka. Na jego twarzy
widać było głębokie zaniepokojenie. Opuścił kąciki
ciemnych ust, jakby czekał na odpowiedź.
- Gdziekolwiek się zwrócę, coś przypomina mi o
baronie. - Popatrzyła z chmurną miną na figurkę gryfa
w swojej dłoni. - Niektóre przedmioty na tym zamku, na
przykład to biurko z opuszczanym blatem i jastrzębiem
w herbie, są autentyczne, ale większość to kiepskie
kopie.
Podjąwszy decyzję, podeszła do szprosowego okna
na końcu korytarza i otworzyła je, wpuszczając nocne
powietrze przesycone wonią burzy. Dramatycznym
gestem cisnęła figurkę gryfa w morskie fale rozbijające
się o skalisty brzeg. Rozkruszą ją na nierozpoznawalne
kawałki. Właściwy los dla symbolu Harkonnenów.
W korytarzu zaszumiał zimny, wilgotny wiatr,
rozpryskując krople deszczu. Płynące po niebie chmury
rozstąpiły się, ukazując nad horyzontem sierp księżyca,
który rzucał na wodę zimne, żółte światło.
Parę chwil później Jessika zerwała ze ściany tapetę,
która nigdy jej się nie podobała, i już również ją miała
wyrzucić przez okno, ale - nie chcąc zaśmiecać tej
pięknej planety - powstrzymała się i opuściła ją na
podłogę, obiecawszy sobie, że nazajutrz każe ją wynieść
na śmietnik.
- Może powinnam zburzyć całą tę budowlę,
Wellington - powiedziała. - Czy kiedykolwiek
usuniemy tę zmazę?
Sugestia ta wstrząsnęła Yuem.
- To rodowa siedziba Atrydów, moja pani - odparł. -
Co książę Leto...
- To tylko pełna błędów rekonstrukcja - przerwała
mu. Powiew wiatru zdmuchnął jej brązowe włosy z
twarzy.
- Może tracimy za dużo czasu, próbując odtworzyć
to, co widzimy w naszych wspomnieniach, moja pani.
Dlaczego nie zbudujesz nowego domu i nie urządzisz
go według własnego gustu?
Zamrugała, kiedy chlusnął jej w twarz zimny deszcz,
przeinaczając jadeitową suknię i zraszając dywan na
podłodze.
- Myślałam, że to miejsce pomoże mojemu Leto,
wprawi go w dobre samopoczucie, ale może robiłam to
bardziej dla siebie niż dla niego.
Na korytarz wbiegł dziesięcioletni chłopiec o
kruczoczarnych włosach. Jego szare jak dym oczy
rozszerzyły się ze zdziwienia i niepokoju, kiedy
zobaczył otwarte okno. Był jeszcze bardziej
zaskoczony, gdy spostrzegł, że ani Jessika, ani Yueh nie
reagują na wpadający do środka deszcz, który moczy
dywany i tapety.
- Co się dzieje? - zapytał.
- Zastanawiałam się nad przeprowadzką, Leto -
odparła Jessika. - Chciałbyś, żebym znalazła dla nas
normalny dom we wsi? Może tam, z dala od tych
wygód, bylibyśmy szczęśliwsi.
- Ale ja lubię ten zamek! To zamek księcia!
Jessika nie potrafiła myśleć o swoim Leto jak o
dziecku. Był w rybackich spodniach i koszuli w paski,
jak wtedy, kiedy Jessika po raz pierwszy przybyła na
Kaladan jako konkubina kupiona od Bene Gesserit.
Owego dnia młody szlachcic przyłożył jej nóż do
gardła, blefując...
Yueh uśmiechnął się.
- Książę... - powiedział. - Te tytuły nic nie znaczą,
odkąd przeminęło Imperium. Czy lud Kaladanu
potrzebuje jeszcze księcia?
Jessika zareagowała odruchowo, co uświadomiło jej,
że nie przemyślała tej uwagi.
- Ludzie nadal potrzebują przywódców, bez względu
na to, jakich używają oni tytułów. A my, Atrydzi,
możemy być dobrymi przywódcami, jak zawsze w
przeszłości. Mój Leto będzie dobrym księciem.
Chłopiec słuchał z uwagą i błyszczącymi oczami. W
jego dziecinnych rysach Jessika widziała już zaczątki
oblicza mężczyzny, którego kochała. Ten młody Atryda
był jednym z pierwszych gholi z nowego pokolenia
wyhodowanego przez Scytale'a. Przewieziono go jako
niemowlę na Kaladan i na nim ochrzczono - jak
pierwszego Paula.
Od wylotu z Synchronii Jessika i Yueh usiłowali
dojść tutaj do siebie, starając się przy okazji przywrócić
spokojnemu wodnemu światu odrobinę dawnej
świetności. Poplątane nici ich pierwszych żywotów i
żywotów w postaciach gholi uczyniły z nich
sojuszników, dwoje ludzi, których łączą przeszłość i
minione tragedie. Chociaż nigdy nie będzie miał
ponownie ukochanej Wanny, Yueh znalazł w końcu
trochę spokoju.
Natomiast Jessika wiedziała, że czeka na nią jej
prawdziwy książę. W końcu dorośnie i stanie się
mężczyzną. Kiedy odzyska wspomnienia, jego wiek nie
będzie się w ogóle liczył.
Jej związek z Leto będzie niezwykły, ale nie
dziwniejszy niż związki wszystkich niedopasowanych
gholi, które dorastały na statku pozaprzestrzennym.
Jako Bene Gesserit mogła spowolnić swój proces
starzenia, a dzięki melanżowi, który był teraz dostępny
w wyniku operacji jego pozyskiwania na Kapitularzu,
Buzzellu i Qelso, będą mogli oboje cieszyć się
przedłużonym życiem. Przygotuje Leto, a kiedy
nadejdzie odpowiedni czas, pomoże mu się przebudzić.
W cudowny sposób stanie się ponownie mężczyzną,
którego kochała, ze wszystkimi jego myślami i
wspomnieniami.
Musiała jedynie poczekać dziesięć lub dwadzieścia
lat. Bene Gesserit umiała być cierpliwa.
Wzięła go za małą rękę. Tym razem nie będzie
żadnych politycznych powodów, które przeszkadzałyby
im się pobrać, jeśli i on, i ona będą tego chcieli. Dla
Jessiki miało znaczenie tylko to, że znowu będą razem.
- Wszystko będzie jak dawniej, gdy w końcu
przypomnisz sobie minione życie, Leto - powiedziała. -
I wszystko będzie inaczej.
Przyszłość jest wszędzie wokół nas i wygląda
bardzo podobnie do przeszłości.
- Matka Przełożona Sziena, przemówienie z
okazji założenia Szkoły Ortodoksyjnej na
Synchronii
Pogruchotana i na dobre unieruchomiona Itaka stała
się nową kwaterą odłamu Bene Gesserit pod
przywództwem Szieny. Pełni inwencji architekci wespół
z robotami budowlanymi przekształcili ogromny statek
w wyjątkową i imponującą siedzibę. Zdjęto górne
poszycie mostka nawigacyjnego, najwyższego pokładu
statku, i przekształcono go w wieżę obserwacyjną.
Matka Przełożona Sziena patrzyła na zapierające
dech w piersiach odbudowane miasto. Czerpiąc z
głębokiego zbiornika wspomnień, widziała
podobieństwa między szkołą w Synchronii i jedną z
pierwszych szkół Bene Gesserit na Wallachu IX, która
również została założona w środowisku miejskim.
Pozostało tutaj wiele z wież wzniesionych przez
maszyny, a niektóre nawet poruszały się jak poprzednio,
przetwarzając surowce w zautomatyzowanych
fabrykach.
Przed laty Duncan i maszyny pomogli jej
zrekonstruować niezwykłą metropolię, chociaż Idaho
równoważył swoje „cudowne" dzieło koniecznością
umożliwienia ludziom odniesienia sukcesu własną
pracą. I on, i Sziena znali niebezpieczeństwa
pojawiające się z chwilą, gdy pozwoli się ludziom, by
zbytnio zmiękli, i nie zamierzał dopuścić, by polegali na
nim w sprawach, z którymi sami mogli sobie poradzić.
Ludzkość musiała w miarę możliwości sama
rozwiązywać swoje problemy.
W tym samym czasie grupy maszyn, którym
wyznaczono wykonalne cele, zaczęły się rozdzielać,
zasiedlając nisze nienadające się do zamieszkania dla
ludzi: wypalone planety, zamarznięte planetoidy, puste
księżyce. Galaktyka była ogromna i tylko mała jej część
miała warunki umożliwiające rozwój i podtrzymanie
życia biologicznego. Było tam więcej przestrzeni
życiowej, niż mogłoby potrzebować jakiekolwiek
imperium.
Niektóre roboty wykazywały już cechy
osobowościowe, własny charakter. Duncan uważał, że z
czasem mogą się one znaleźć wśród największych w
historii myślicieli i filozofów. Sziena nie była o tym
przekonana i przysięgała, że jej uczennice dowiodą
swoimi wspaniałymi osiągnięciami, że się myli.
Każdego miesiąca do centrum ortodoksyjnych Bene
Gesserit na Synchronii zgłaszały się nowe kandydatki,
natomiast inne dołączały do nowego zgromadzenia
żeńskiego Murbelli na Kapitularzu. Pokonawszy
początkowe trudności, obie reguły działały teraz w
zgodzie. Sziena i surowsza reguła jej ortodoksyjnego
zgromadzenia przyciągały inny rodzaj akolitek, co - jak
wiedziała - spodobałoby się Garimi. Poddawała
kandydatki surowym sprawdzianom i odprawiała
wszystkie oprócz najlepszych. Leżące daleko
zgromadzenie Murbelli pociągało czym innym. W
nowym wszechświecie było mnóstwo miejsca dla
wyznawczyń obu poglądów.
Reaktywowany przez Szienę konwencjonalny
program eugeniczny Bene Gesserit był w pełnym toku i
na widok tylu ciężarnych cieszyło się jej serce. Wśród
osób wychodzących i wchodzących do kwatery głównej
naliczyła ich siedem. Dawało jej to pewność, że jej
reguła będzie się szerzyć i trwać.
Tego samego dnia z Szieną skontaktował się
tleilaxański mistrz Scytale. Połączył się z mostkiem
nawigacyjnym, który stał się centrum jej działalności, z
jednego ze swoich laboratoriów w Synchronii. W jego
głosie zamiast zmęczenia brzmiała radość.
- Zakończyłem katalogowanie pozostałych komórek i
odsiałem wszelkie ślady skażenia maskaradnikami -
oznajmił. - Musimy ponownie wprowadzić niektóre z
tych cech do Bene Gesserit.
- Po Duncanie nie wyhodujemy już żadnego Kwisatz
Haderach - powiedziała stanowczo. - To nie podlega
dyskusji.
Jeśli o nią chodziło, wiele rzeczy nie musiało się
znowu zdarzyć...
- Chodzi mi tylko o zachowanie naszej wiedzy. To
jest tak, jakbyśmy znaleźli nasiona dawno
zapomnianych, ale pięknych roślin. Nie powinniśmy się
ich pozbywać.
- Być może nie, ale na wszelki wypadek musimy
wprowadzić precyzyjne mechanizmy zabezpieczające.
Scytale najwyraźniej nie przejmował się
ograniczeniami narzuconymi przez Szienę.
- Szczerze wierzę, że tleilaxańska rasa odzyska swoją
utraconą wiedzę - rzekł. - Oczywiście ze zmianami na
lepsze - dodał szybko.
- Dla postępu ludzkości - powiedziała Sziena.
Jeszcze nigdy nie widziała, by tak ciężko pracował.
Wykorzystał komórki ze swojej kapsułki
zeroentropijnej, żeby wyhodować ghole członków
ostatniej Rady Mistrzów, i teraz jego mali pobratymcy
wszędzie za nim chodzili, co przypominało jej kaczkę
wodzącą kaczęta.
Scytale wychowywał ich inaczej, niż zgodnie z
tradycjami tleilaxańskimi wychowywano mężczyzn. W
osobnych pomieszczeniach wychowywał też
tleilaxańskie kobiety - ghole wyhodowane z nowo
odkrytych komórek - chociaż nie zostaną one nigdy
zdegradowane do roli, jaką musiały odgrywać ich
poprzedniczki. Tleilaxanki nie będą już kadziami
aksolotlowymi, zniknie więc prawdopodobieństwo
stworzenia kolejnego rodzaju zaciekłych, mściwych
wrogów, takich jak Dostojne Matrony. Sziena i jej
siostry zamierzały szczególnie uważnie śledzić
członków rady, by mieć pewność, że nie zepsują oni
ludu Tleilaxan, tak jak zrobili to wcześniej.
Oczywiście nadal istniały kadzie aksolotlowe -
niektóre kobiety zgłaszały się do odegrania tej roli z
powodów osobistych, inne wyrażały wolę, by w razie
poważnego wypadku w taki właśnie sposób
wykorzystać ich ciała. Jak zawsze, Bene Gesserit
zaspokajały swoje potrzeby.
Po zakończeniu konferencji ze Scytale'em Matka
Przełożona spojrzała przez szerokie okna mostka
nawigacyjnego. W oddali, na horyzoncie, za
wytyczonymi na nowo granicami błyszczącego miasta,
ziemia była wywrócona i rozorana, a wiele
zbudowanych przez Omniusa geometrycznych
konstrukcji leżało obróconych w sterty złomu i gruzu.
Nastawiła jedno z okien na mocniejsze powiększenie.
Widziała nową pustynię i jednego z czerwi
wznoszącego się z gruzu i obracającego badawczo na
wszystkie strony bezoki łeb. Potem stworzenie runęło
całym ciężarem w dół, rozwalając część muru. Niczym
olbrzymie, pełne determinacji dżdżownice
spulchniające ziemię czerwie rozpoczęły proces
przemieniania opuszczonych budynków w upragnioną
pustynię.
„Wkrótce - pomyślała Sziena - pójdę tam i znowu z
nimi porozmawiam".
Spojrzała na stojącą u jej boku małą dziewczynkę i
ujęła ją za rączkę. Być może pewnego dnia zabierze
nawet ze sobą swoją protegowaną, gholę Sereny Butler.
Nigdy nie było za wcześnie na rozpoczęcie
przygotowywania Sereny Butler do jej roli.
Pustynia ma urodę, której nie mógłbym
zapomnieć, nawet gdybym miał przeżyć
tysiąc żywotów.
- Paul Muad'Dib
Dwie postaci skąpane w złotych promieniach
zachodu słońca szły grzbietem wydmy, stawiając
nieregularne kroki, by nie zwabić ogromnych czerwi.
Podążały obok siebie, nierozłączne.
Na Diunie było ciepło, ale nie aż tak, jak w dawnych
czasach. Na skutek poważnego zniszczenia środowiska
temperatura się obniżyła, a atmosfera przerzedziła.
Jednak wraz z powrotem czerwi, planktonu piaskowego
i troci piaskowych przedzierających się przez popękaną,
zeszkloną skorupę wydm stara planeta zaczęła
dochodzić do siebie. Jak zwykł mawiać ojciec Chani,
Liet-Kynes, na Diunie wszystko było ze sobą
powiązane, tworząc cały ekosystem, który obejmował
ziemię, dostępną wodę i powietrze.
I, dzięki Duncanowi Idaho, ogromna rzesza twardych
maszyn kontynuowała prace odkrywkowe na
szerokościach geograficznych, na które nie powróciły
jeszcze czerwie. Mechaniczna armia metodycznie,
sektor po sektorze, przywracała stary piasek, torując
czerwiom drogę do poszerzania ich terytorium. Staranne
planowanie i prace użyźniające prowadzone przez
potężne traktory oraz koparki myślących maszyn
stabilizowały spaloną ziemię, ustanawiając nową
biomatrycę, natomiast zahartowani osadnicy Paula
nadzorowali wzrost roślin, prowadząc jednocześnie
własne prace. Za pomocą swych dalekosiężnych myśli
Duncan dopilnował, by maszyny zrozumiały, czym
niegdyś, zanim obcoświatowcy zaczęli naruszać
ekosystem, była Diuna. Źle użyta technologia
doprowadziła do dewastacji pustynnej planety, a teraz
technologia pomoże przywrócić dawną równowagę.
Paul zatrzymał się sto metrów od najbliższej formacji
skalnej, w której ekipa robotników znalazła ruiny
porzuconej siczy. On i Chani, wraz z grupą
zdeterminowanych osadników, ratowali własnymi
rękami środowisko Fremenów. Przywracali stary sposób
życia.
W minionych czasach był legendarnym Muad'Dibem,
który przewodził fremeńskiej armii. Teraz zadowalał się
tym, że jest współczesnym Fremenem, przywódcą
siedmiuset pięćdziesięciu trzech osób, które założyły w
skałach surowe siedziby. Byli na najlepszej drodze do
tego, by stworzyć kwitnącą sicz.
Paul i Chani regularnie latali z ekipami badawczymi.
Pełni optymizmu, widzieli wspaniałe możliwości dla
Diuny. Obok odkopanej siczy odkryli podziemną grotę,
którą zamierzali nawodnić i oświetlić, by wesprzeć plan
siania traw i kwiatów oraz sadzenia bulw i krzewów.
Wystarczy to do utrzymania małej populacji nowych
Fremenów, ale nie będzie tego tyle, by mogło to
zmienić pustynny ekosystem, który rok po roku
odtwarzały czerwie.
Któregoś dnia odbędzie może nawet znowu
przejażdżkę na wielkim czerwiu.
Paul zwrócił się w stronę bladożółtego słońca
wschodzącego nad oceanem piasku.
- Diuna znowu się budzi - powiedział. - Tak jak my.
Chani uśmiechnęła się, widząc w nim zarówno
ukochanego Usula z dawnych wspomnień, jak i gholę, z
którym dorastała. Kochała obu tych Paulów za sprawą
tego, kim każdy z nich był. Jej brzuch trochę wystawał
w miejscu, gdzie ich rosnące dziecko zaczynało
pokazywać swoją obecność. Za pięć miesięcy będzie
pierwszym dziedzicem urodzonym na powtórnie
zasiedlonej planecie. W drugim życiu Chani nie musiała
się martwić imperialnymi intrygami, ukrytymi środkami
antykoncepcyjnymi ani zatrutym jedzeniem. Jej ciąża
będzie normalna, a dziecko - albo dzieci, jeśli znowu los
pobłogosławi ją bliźniętami - będzie miało wielkie
zdolności bez ciążącego na nim przekleństwa
wykorzystania go zgodnie ze straszliwym
przeznaczeniem.
Chani, jeszcze lepiej znająca się na pogodzie niż
Paul, zwróciła twarz ku zimnemu wietrzykowi. Wschód
słońca zaczął ukazywać nowe bogactwo miedzianych
kolorów wzbijanego w powietrze piasku.
- Lepiej wracajmy do siczy, Usul - powiedziała. -
Wzbiera burza.
Paul patrzył, jak z gracją ześlizguje się z wydmy z
powiewającymi rudymi włosami. Śpiewała piosenkę
wędrujących kochanków, której słowa układały się
melodyjnie w kadencję odpowiadającą nierównemu
rytmowi jej kroków:
Opisz mi swe oczy,
A ja opiszę ci serce twe.
Opisz mi swe stopy,
A ja opiszę ci dłonie twe.
Opisz mi swe wieczory,
A ja opiszę ci ranki twe.
Opisz mi swe pragnienia,
A ja powiem ci, czego chcesz
(Przełożył Marek Marszal)
Kiedy byli w połowie drogi do skał, wiatr się
wzmógł. Niesiony przezeń piach kłuł ich twarze. Paul
przysunął się do Chani, starając się chronić ją własnym
ciałem przed ostrymi ziarnami.
- Tak, zapowiada się niezła burza - powiedział, gdy
wreszcie dotarli do wejścia do siczy i szybko wbiegli do
środka. - Oczyszczająca burza.
W przyciemnionym świetle lumisfery widać było jej
zarumienioną z radosnego podniecenia twarz.
Chwyciwszy ją za ramię, Paul okręcił ją i wytarł piasek
z jej oczu i ust. A potem przyciągnął ją do siebie i
pocałował. Chani zdawała się topnieć w jego
ramionach.
- Zatem w końcu nauczyłeś się, jak należy traktować
żonę! - powiedziała ze śmiechem.
- Moja Sihaja - rzekł, tuląc ją. - Kocham cię od pięciu
tysięcy lat.
